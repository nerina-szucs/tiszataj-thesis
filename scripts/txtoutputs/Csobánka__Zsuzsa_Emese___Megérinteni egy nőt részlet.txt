
Megérinteni egy nõt
(RÉSZLET)
Ugyanígy ült a fotelben, húsz évvel korábban is, amikor a ruhát próbáltam. A csipkefüggönyben, ki gondolta, hogy még sincs örök hûség, hiába fogadkozik az ember. Ez
már anyám halála után történt, a falat csiszoltam glettelés után, a kockát elõször
nem találtam, de a nagyobb felületekhez mindenképp szükség volt az egyenes és
szögletes formára, végül az ágy alatt akadtam rá. Ez ugyanaz a fal volt, amire a testvérem, Manoklein filctollal rajzolt, emlékszem, Chilia éktelen haragra gerjedt, hogy
képzeli ezt Manoklein, miért kellett, hogy még a falakra is hegyek kerülnek, hát nincsen más, de akkor már zokogott, egy darabos mozdulattal megsimította Manoklein
fejét, ne haragudj, mondta anyám, a levegõnek pedig azt, hogy nincsen más, a hegyek kívül és belül, nincs hova menekülni, David, te nyertél, vidd a fiad.
Talán akkor értette meg, hogy nincs mivel és kivel küzdeni, egyszer csak be fog
következni, Manoklein is a hegyet választja majd, mint David, el fog menni, és õ újra
és újra egyedül marad. Chilia Bhaaba semmitõl nem rettegett úgy, mint az egyedülléttõl, a hatalmas lakás is azért kellett, mert annak már megszokta az ürességét, ismerte minden zaját és zörejét, és adott némi reményt arra is, hogy ha David vagy
Manoklein úgy döntene mégis, biztosan hazatalálnak.
De Manokleinnek esze ágában nem volt hazajönni.
A nagy esõzések idején mindig felázott az utca. David Einsof úgy mesélte, az övéi
már a teremtésnél is ott voltak, és késõbb is mindig, amikor a fontos és a jelentéktelen dolgok megtörténtek. A kettõ egymástól elválaszthatatlan lett, és közben, a cigányoknak hála, mindenhol szólt a zene. Az égbõl ömlõ víz David Einsofot a hegyre
emlékeztette, az egyetlenre, ahol elnémultak a hangszerek. Az eresz alatt állt, amikor kövér cseppekben lazítani kezdte a murvás utat az esõ, de mégis úgy döntött,
hazasétál, nem akarta, hogy ráesteledjen. Már messzirõl hallotta a gyerekeket, kacagva ugráltak a pocsolyákba, fröccsent a víz, apró fekete foltok pettyezték össze a
csupasz térdeket. A nevetésérõl felismerte a sajátját. Manokleint meglátva elmosolyodott, az apócska fiú pedig, amikor észrevette az apját, vadul rohanni kezdett felé,
nem törõdve a játékkal és a társakkal sem.
David Einsof megállt a hegyen, és lehunyta a szemét, hogy annyival pontosabban
érezhesse a fia ölelését, az ölelésben doboló esõ muzsikáját, amikor a Teremtõ újra
szavakat keresett a világra, de Manokleinre nézve végül is nem talált. A kötélpáros,
mondta Chilia Bhaaba, amikor David elõször vitte el mászni a fiát. Száraz és tikkasz-

2015. november

7

„

tó napok voltak azon a nyáron, a kert hátsó részében lévõ fészerbõl kikandikáló
szerszámokhoz jó ideje nem nyúlt senki. Chilia pirkadatkor, David szürkületben indult locsolni, és a lábaikhoz dörgölõzõ macskákkal járták körbe a bokrokat, a rózsatöveket és a leandereket.
Az elsõ éjszaka mutatta meg David Chiliának a képet. Menj távolabb, szólt rá, mire a nõ kétlépésnyit ellépett a képtõl. A vastagon dudorodó, gyökérszerû narancs és
zöld színû festék egészen mást mutatott így. Mit látsz?  kérdezte David, mire Chilia
a fákról kezdett beszélni, bal oldalt egy magányos, jobbra három másik, felfelé hegyek, balra lapályosabb vidék. Miközben beszélt, érezte, hogy mindaz, amit kimond,
konkrétsága miatt világokat számol fel, és talán ez a világ így van rendben, hogy
nincs valódi szó semmire, hogy a konkrét színek és formák mind csak utalnak valamire, amiben õ egész eddigi életében kereste a tökéletes jelentést. Ez itt a vérfolyó, lépett vissza a képhez, és tapintotta meg újra a felületét, mire David felnevetett,
hogy õ a vért nem látta, de most már akkor legyen így. Akkor este végre értelmet
nyert a festmény címe is, mert még hetek teltek el, mire David Einsof engedett a
"Bujdosó szerelem"-nek. Hiába betûzte ki Chilia Bhaaba sokkal korábban a kép címét, mint ahogy észrevette benne a vértõl habos folyót. Mire az utcán hömpölyögni
kezdett a murva, és Chilia Bhaaba a férfira gondolt, akirõl csak annyit tudott még
akkor, hogy a testében erdõk vannak, és õ azokban éjszaka sem fog félni  a Nepálból hozott téglákról elkezdte leoldani a narancsos éleket az esõ. Az utca asszonyai
évekkel késõbb az esõs évszakban izgatottan leskelõdtek a tornácról, mint a galambok, nyújtogatták nyakaikat, Chilia Bhaaba és David Einsof téglái miféle mesébe
kezdenek megint.
Addigra már mind tudtak a gyerek álmáról, hiszen éjszakánként az õ álmaikban
is megjelent a kisfiú, aki a vörös téglákból készített magának játékot az utca 30. házában, és míg mások mozdonyokról, vasutassapkáról és csilingelõ villamosokról ábrándoztak, Manoklein a vörös téglából kezdte megformázni a hegyet. Összeszedte a
lehullott dióleveleket, és a porhanyós téglákból hónapokon át tartó figyelemmel
csiszolgatta a Himaláját. David Manoklein fogantatásától kezdve esténként hosszan
mesélt a gömbölyödõ hasnak a hegyi utakról, és ahogy egyre mosolygósabb lett a
nõ, miközben a hasában a kisfiú bongó holddá érett, mind több és több történetet
álmodott a hegyrõl. Chilia a távolságba szeretett bele, ami David Einsof szemébõl kitörölhetetlen volt, de éppen azt látta benne, hogy ember és ember között a távot
nem csökkenteni kell, hanem haladni vele egy ütemben, erõsen figyelve rá, tartva,
nehogy csökkenjen, nehogy értelmét veszítse a távolság. Hiszen abban a pillanatban
David szûnt volna meg létezni, és David tekintetében Chilia Bhaaba, a csillagos ég a
fejük felett és a férfiban bujkáló erdõ. Chilia Bhaaba a kép elõtt állva értette meg, az
az erdõ, amit õ meglátott a képben, az maga David Einsof, s mint ilyen, az utolsó
esély arra, hogy a teremtésben találjon valami elengedhetõt. A hegyeket kellett
megtanulnia a férfi szemében és egyesével a fákat, a csúcsok neveit, Nanga Parbat,
Annapurna, Csomolungma, Manaszlu, kezdte dúdolni, amiket aztán az álmoban

„

8

tiszatáj

folytatott, és David Einsof elmosolyodott, meghallva a zenét visszhangozni éjszaka.
Egy levél sem mozdult. A nap feljött, aztán lement, mintha labdáztak volna vele a
gyerekek abban a pocsolyás jövõben.
Miközben diólevéllel csiszolta a téglát, szállni kezdett a vörös por a finom dõlésû
telekrõl az utca felé, végül a rózsaágyások tövében állt meg. Késõbb ezt mosta ki a
víz. Én a folyót nem láttam, de most, hogy mondod, tényleg, válaszolt David Einsof,
és csöndesen behúzta maguk után az ajtót. A tornácon addigra már maroknyi éjjeli
lepke keringett a lámpabúra körül. A fekete macska csak ekkor ért oda, kimértebb
és bizalmatlanabb volt a cirmosnál. Annak a széttépett könyv hamuját fújta a szemébe a szél. A levedzõ szemnek meg kellett volna vakulnia, de késõbb a környéken
az a hír járta, hogy Chilia Bhaaba olyan könyveket hordott magával a házba, hogy
azok meggyógyítottak minden arra érkezõt. A cirmossal kezdõdött, a levedzés másnapra alábbhagyott, és miközben David Einsof kezéhez tolta a fejét, a férfinak volt
ideje elgondolkoznia mindazon az ûrön, amit Chilia Bhaaba távozása után hagyott
benne. A kert sarkában a selyemakác, az asztalon hagyott pohár, minden a helyén
volt, helyén az esõáztatta könyv, a kitépett lapok hûlt helye, az elázott pipadohány
és a doboz gyufa a fûben. Téblábolni kezdett, fel s alá járkált a kertben, mint aki elfelejtett valamit, és csak arra emlékszik, volt valami, és abban bízik, talán a hely
vagy egy a korábbi pillanathoz hasonló mozdulat eszébe juttatja, mit akart. Figyelte
a zenét, az esõ rákezdett megint, komótosan, csöndesen susogott, ahogy csak a fák
tudnak a széllel, s mint akiknek ezerévi mondanivalójuk van egymás számára. Egymást váltották a fontos és a jelentéktelen mondatok, David Einsof pedig a nedves
földre rogyott, miután fejszével darabokra hasította a hokedli fiókját.
Ugyanott guggolt most Manoklein, kezében a diólevéllel, orrában a fanyar dióillattal, és mindketten a hegyre gondoltak. David kezében mindaz, ami a csonka fiókból maradt: néhány történet a fiókban rejtõzködõ kincsekrõl, amikrõl Chilia mesélt.
A cipõpaszta illata, ami a könyv lapjain égett, a cipõkefe, amit jobb lett volna soha
elõ sem venni, akkor hátha beszorul a sertéi közé a vágy, hátha nem jut eszébe mindenrõl a nõ. Manoklein szívében az apjától örökölt vágy volt, a fájdalom magja, amit
azon a nyáron a téglából égetett ki. Ha nem a hegyet készítette magában, akkor folyton olvasott, hitt abban, a világban valamiféle rend van, a dolgok egymás után következnek, és neki csupán annyi a dolga, hogy kérdezzen, az apja és az anyja tudnak
mindent, tudják a dolgok sorrendjét és a neveket. A diólevélnek mondogatta a csúcsokat, Nanga Parbat, Annapurna, Csomolungma, Manaszlu, mire a macskák megint
megjelentek, a fekete sem volt már olyan kimért, a cirmosnak pedig tiszta volt a
szeme, mint David Einsofé, mikor visszatért a hegyrõl.
Veled álmodtam, szólította meg Chilia David Einsofot. Beszélgettünk, de nem
voltál ott. Csak a hangod válaszolt a fejemben, mikor azt kérdeztem, mondd, vannak-e feltehetõ kérdések a hegyen túl, hogy amikor újranyitod a csapot, és a víz rád
zúdul, milyen messzire kell elállni. Hogy még épp ne legyen vakidegen a test. És a
gyöngédség, a szikár és jégporos éjszakák után, tud-e a testen fogást találni, ha te

2015. november

9

„

már azt is tudod, mindez nincs, mármint az a másik test. Se test, se hegy, csak a
mozgás egyívású folyamai. A puszta lélegzetvétel. És akkor arra ébredtem, megközelíthetetlen végre távol és közel. Látod, gondoltam, én már nem akarok kérdezni
semmit. Csak nézni, hallgatni, lélegezni, lenni, mint a hegy vagy a folyó. Végtelen közeledés, emberi formák az áradó hidak felett. Talán mégis. Ha közel hajol a szél.
Az elsõ éjszaka még csak a testrõl beszéltek. Ahogy késõbb a diófa engedte el a
leveleit, úgy oldódtak ki belõlük a félelmek. Az elemek a kedvükre játszottak, elõbb
a tûz, aztán a víz, a föld csak késõbb, Manoklein kezeit formálva fogant meg a bizalommal, Chilia pedig Davidot hallgatva arra gondolt, a szerelem mégiscsak egyszerû
dolog. A szerelem egy forró kemence, amihez David kezét vezetik, egy gömbölydedre csiszolt forma, amin a férfi végre felér, az ég és föld között repülõ hegy.
Állt az ajtóban és a férfi kezét nézte, a cirmos testét finoman a szõnyegre nyomta, az állat testében kiengedett a feszültség, ahogy a kemence tégláiban az erõ. Minden lágy lett és forró, Chilia Bhaaba szemében megindult az erdõ, és ahogy a simogatásban kioldódott a macska testének minden görcse, úgy tágult az idõ és a tér. A
simogatásban megálltak, a dolgok megmutatták az igazi arcaik, lett neve mindnek,
Nanga Parbat, Annapurna, Csomolungma, Manaszlu, gondolta Chilia, míg a férfit
nézte. Csönd volt. Mélységes csönd, mint ott fenn.
Ahogy teltek a hónapok, Manoklein egyre erõsebb lett. Hajnalban indult a folyó
felé, át a hatsávos úton, ahol egy pillanatra meg kellett állnia, a járdaszigeten várakozók így olyanok lettek, mint az angyalok a hajnali napfelkeltében. A nappal kelt, a
nappal feküdt. Én közben anyám ruháit próbálgattam, a csodálatos aranyöveket és
ezüstcsatokat, aztán a hegyes orrú cipõket, hogy mire a testvérem hazaér a futásból,
én legyek a legszebb, amit a világon láthat. De a cipõbõl folyton kiléptem, a pongyolák vállai rossz helyen voltak, elmozdult a válltömés, és az övön sem ott volt lyuk,
ahol szükség lett volna rá. Kicsentem a fészerbõl az árt, azzal lyukasztottam ki arrébb, hogy jó legyen, késõbb kaptam is érte. Ennek hála, az életben soha többet nem
alakítottam át ruhát. Aztán jöttek a festékek: Chilia Bhaaba toalettasztala szöszös
kék anyaggal volt bevonva, két lába egy-egy rejtekhely a csavaróknak, keféknek, fésûknek, késõbb számláknak, feleslegessé vált iratoknak. Fent üveglap borította,
ezért tilos volt ráülni, sokáig tilos volt a festékesdobozt is kinyitni, ami hívogatóan
és kacéran a baloldalon várta, hogy anyám kinyissa megint. A tükör a falon ugyanaz
a szöszös kékség, azt évekig fel sem értem, nem láttam az arcomat, csak a nappali
mögötti tükörbe lehetett belenézni, amikor Davidhoz jöttek a fiatal hegymászók.
Chilia nem akarta, hogy idõ elõtt lássam az arcomat, azt végképp nem, hogy fessem magam, ezzel persze azt érte el, hogy semmi más vágyam nem volt, mint magamat látni abban a titkos tükörben, ami az õ szépségét volt hivatott mutatni. Amikor festette az arcát, a sámlin ülve figyeltem a mozdulatait, õ úgy tett, mint aki ezzel
nem törõdik, pedig tudom, nekem festette magát, és csak aztán Davidnak. Sõt, ezzel
is mintha azt mutatta volna, David az övé, és ne is álmodjak arról, hogy az apám engem valaha úgy szerethet, mint õt. Néztem a gyönyörû arcot, a cicásan vágott sze-

„

10

tiszatáj

met, és áhítattal gondoltam arra, hogy ez a nõ egyszer engem a testében hordott,
hónapokon át magában rejtegetett a világ elõl, és azt gondoltam, akkor lehetett a
legszebb, akkor nem volt rajta smink sem, csak a tiszta öröm, legalábbis így képzeltem, így mesélte õ is, azt csak az utolsó napokban vallotta be, hogy gyûlölte minden
percét a terhességnek. Gyûlölte az alaktalanná váló testet, az egyre elnehezedõ lábait, az émelygést és a gyengeséget, a vizsgálatokat, a várakozás szagát, mindent,
ami összekapcsolta velem, igen, szerettem volna, Titili, hogy ne legyél, túl korán jöttél, én még nem voltam erre kész, meg akartalak ölni, de akkor már nem lehetett,
meg különben sem, nagyanyád abortuszát sem tudtam megbocsátani, hogy lehetett
volna egy öcsém, igen, azt mesélték, fiú lett volna, õt akkor gyûlöltem meg, látod,
mennyi-mennyi gyûlölet fér meg egy emberben, mondta, de ezt már nagyon lassan,
mert összeakadt a nyelve, belealudt újra.
Csupa szín volt az arca. A legjobban a türkizt és a lilát szerette, a lila árnyalatait,
az orcáján épp egy leheletnyivel erõsebb a pír, szerettem ezt a szót, hogy orca, tõle
tanultam ezt is. Az õ arcában folyton volt valami kerekség, mosolygás, gömbszerûség  legalábbis én úgy hittem. A szempillafestés az utolsó mûvelet volt, olyankor
változott meg végleg a tekintete, utána hiába kerestem az én melegszívû anyám, hideg lett az a nõ a tükörben, és hideg lett a szoba is, toalettasztalostul, sámlistul. Nem
kérdezte, hogy szép-e, akkor már rám se hederített, királynõként húzta be a zipzárt
a rúzsokkal teli szütyõn. Szép volt, a legszebb asszony.
Ott hagyott. Úgy hagyott ott, mintha a legtermészetesebb lenne, mint egy hajszálat ejt el az ember, amikor még annyi sok van a fején. Beletúr, a kezében marad, és
az ujjai közé akadt száltól úgy szabadul meg, mintha mást nem is lehetne tenni,
mintha ez törvényszerû lenne. Hogy el kell engedni. És rákap az ízére, ha egy felesleges volt, ne legyen több, és szedegetni kezdi, ujjakkal fésüli át a haját, hosszú percek telnek el, mire elfogynak a szálak, a végén már ideges és rémült, nem kellett
volna bolygatni, de akkor már hiába.
Volt egy másik tükör is az életben. Pontosabban tükrök voltak, David tükrei,
azokban nem jutott hely anyámnak. Lett egy szertartásunk ugyanis, bár ez a szó kicsit túlzás lehet. Minden expedíció elõtt elmentünk autózni. Imádtam. Én mögé ültem, hogy közelebb legyek hozzá, õ pedig a motor indítása elõtt állított a tükrön,
úgy forgatta, hogy teljes egészében lásson engem. Azt nem lehet elmondani, hogy
milyen boldog voltam. David elfordította a kulcsot, és engem nézett, kiengedte a kéziféket, és mosolygott, aztán jött az index és a sebesség, mosolygott, indulhatunk,
kérdezte, miközben rám kacsintott. Csak biccenteni tudtam, olyan boldog voltam.
Sosem értettem, hogy lehetséges ez. Órákon át haladtunk úgy, hogy õ hátranyúlt,
és a bokámat fogta a kezével, nem használta a sebességváltáshoz, nem használta a
kormányzáshoz, félkarú óriásként vitt el a világ végére. A bennem élõ mesében legalábbis így képzeltem. Amikor Azulejo megkérte a kezem, nem is álmodtam, hogy
csupán ezért mondok igent. Azt akartam, hogy apám még egyszer utoljára fordítsa
felém a tükröket, de akkor már nem tudtam mögé ülni, túl nagy volt az esküvõi ru-

2015. november

11

„

ha, túl sok az arcomon a festék, pedig õ nézett, mosolygott is, sõt, végre láttam, hogy
könnyes lett a szeme. Felhangosította a zenét, én az út melletti platánokat néztem,
hogy ne õt kelljen, ne sírjam el magam, el ne kenõdjön a sminkem, de tudtam, hogy
egyszer vége lesz, nem tudok szabadulni, ahogy õ sem a hegyektõl, én sem a tekintetétõl, a tükrözõdéstõl, a villanásoktól a szemében. Annyi fényt, amennyit apám tekintete tükrözött, sem elõtte, sem utána nem láttam. Ilyet csak annak a szeme tud,
aki járt odafent. Aki ismeri a Hóoroszlánt, aki annyi idõt töltött egyedül, hogy lassan-lassan megtanulja, hol lakik az úristen. És amikor rádöbben, nincs keresnivalója
odafönn, lerogyva a hóba úgy dönt, többet nem megy haza, mert végre otthon van,
megérkezett.
Jó lenne hinni abban, hogy ezért volt minden. Ezért a visszapillantóért.

STANO FILKO: FELFÚJHATÓ MATRAC, 1965.
Linea collection, Bratislava

„

12

tiszatáj

