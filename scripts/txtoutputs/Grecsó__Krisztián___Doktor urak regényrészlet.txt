
Doktor urak
( REGÉNYRÉSZLET)

II. 1.
A városoknak nemcsak lelkük van, mint a korpás szakállú, hónaljszagú urbanisztika szakértõk mondják róluk, de testük is. Fölfedezni, megízlelni, megsimogatni való fizikumuk. Van hely, ahol csiklandósak, másutt meg elõfordul, hogy
feltûnõen jólesik nekik a törõdés. A gyöngédebb városok leheletfinom, apró puszikat szeretnek a nyakukba, és ilyenkor végigszalad a gerincükön a hideg, rohan
a libabõr le a széles csípõig, és miközben diszkréten sóhajtanak, maguk is elpirulnak az ily módon elárult vágyakozástól. Vannak persze sokkal közönségesebb és nyíltabb városok is, elsõsorban az Alföldön. Errefelé olyan városokat találni, amelyek az erõs markot és a férfias mozdulatokat szeretik, ha ölelés közben
a fenekükre sóznak. Ezek a helyek sokkal könnyebben kitárják magukat, odaadják csecsük, ölük, szájuk, sõt minden járatukat, ám ez mégsem jelent feltétlen
odaadást. Elképesztõen nehéz örömet okozni nekik. Valódi tenyészbikát várnak:
hódítót, fáradhatatlant és kegyetlent, aki nem hátrál meg, sérelmeit magában
tartja, a legkínzóbb helyzetben sem vall kudarcot, hogy „így, ilyenkor nem megy”.
Mindig megy. Aztán a végén, a fulladás határán, mégis megcsillan a kegyetlen
hódító szeme sarkában a könny. Nos, az alföldi városok az ilyen férfit szeretik, és
ha megkapták, õk is átadják magukat. Megrázkódnak, mikor nem várod, magukhoz szorítanak, hogy alig kapsz levegõt, és a városok remegnek a gyönyörtõl, pedig te a leginkább megcsalatva érzed magad, mikor a füledbe súgják, tiéd vagyok,
te édes mostoha.
Szalma Lajos ilyesformán vélekedett az alföldi városokról. És bár úgy gondolta, huzamosabb ideig egyetlen helyen sem érdemes élni, bázisnak, pontosabban nullapontnak a kietlen róna, az úttalan végtelenség az igazi. Mert ide nem
érkezik sem erõ, sem jutalom, ahogyan kérdõ és sóvárgó tekintet sem, itt az újdonságok az idegenek újdonságai, az új idõk vendégek, és úgy mennek el, ahogyan jöttek. Van itt valami szagos, lucskos, könyörtelen állandóság, ami bezárja,
megemészti azokat, akik nem menekültek el, és a lehetõ legalattomosabb módon
provinciálissá zülleszti õket. Az alföldi kisszerûség úgy fertõz, mint egy sokáig
lappangó kór. A nyitott, kedves és tájékozott embereket szereti, serkéket hagy,
akár a tetvek, aztán éppen úgy kerül napvilágra, mint a tetvesség az iskolában,

4

tiszatáj

a legostobább módon, a baráti közösség elõtt, mikor a legkevésbé számítana rá az
illetõ, és talán elbizakodott is: hiszen õ gondozza magát. De a beszûkülés a gondozott lelkeket szereti, azokét, akik kitekintenek, küzdenek, és nem hagyják magukat, olvasnak, színházba és moziba járnak, néha még a fõvárosba is, idõt, költséget nem kímélve.
Az Alföldön asszonyok a városok, nem kamaszlányok, mint a Dunántúlon.
Tata például serdülõ lány, aki egyszer már fiú elé guggolt ijedtében, rettegve tõle,
hogyha semmiben sem enged, elhagyja az udvarlója. De a teste érintetlen. Feketeváros asszony, két gyerekkel és megnyûtt keblekkel, Tótváros pedig szikár,
apró, mégis megereszkedett mellû anya, aki ha haragszik, úgy a combja közé szorít, hogy megakad benned a szusz. Tótváros teker a biciklijével a legnagyobb télen is, mikor Székesfehérvárnak lefagyna fél arca a hidegben, oldalt két zsáknyi
nejlonszatyor: akciós elemózsia, tisztítószer. Tótváros nem restell a gimnazista
gyerekével tanulni, bár kikérdezés közben elbóbiskol, és a férjének is úgy adja
oda magát, mintha nem is õ lenne az, mintha a lelke ott sem volna. Tótváros
csupa önkritika és önreflexió, mintha mindig tükör elõtt állna, vagy néhány méterre maga felett repülne, amikor hunyorítva, és a kíntól széthúzott szájjal teker
a legkeményebb februári fagyban, és közben kívülrõl figyeli magát. Egy pillanatra
sem felejti el, mibõl volt tehetséges, mire vihette volna, milyen volt ruganyos
teste és hamvas bõre. És mikor férjét öleli, akkor is elcsodálkozik, kívülrõl látva
a vonaglást: ki ez? Aztán néha mégis kitör belõle valami, szangvinikus kéj rohan
rá, férje hetekig ezzel álmodik, ejakulál, szétspriccel a gyönyör, féktelen erõvel
rázza a testét, további ingerlést már nem bír
Mindezeket törzskocsmájában fejtette ki Szalma Lajos, ahová elsõ útjuk vezetett vasárnap délután, mikor megérkeztek Tótvárosba. Jocó bõröndje még az
autó csomagtartójában feküdt, és gazdájának semmi kedve sem volt másnaposan
egy italmérésben pazarolni az idõt. Jobban szeretett volna kipakolni, felkészülni
a holnapra, elsétálni az ügyészséghez; azt sem tudta, merre van. Lajos bácsi nem
engedett, egy ismeretlen polgárház elõtt parkolt le, aminek a hullámlemez kerítésére egy tábla volt erõsítve: Pedró büfé, szeszesitalok, üdítõk, kávé. A ház L-alakban zárta el a kertet, a porta bal oldalára épült, és követve a telek viszonylagos
aránytalanságát, inkább vékony volt és hosszú. Az utcafrontra került az L betû
széles talpa, csak a keskeny kapu választotta el az épületet a szomszéd háztól.
A jobb oldalon nem volt kerítés, a szomszéd ház málló fala zárta le a teret. Az udvarban néhány trehányan szétdobált kerti szék és asztal jelezte, itt vendéglátással
foglalkoznak. A szedett-vedett kerti bútorokat nem használták a vendégek, a székeken nem ültek, a törzsvendégek  kezükben a korsóval  állva beszélgettek.
Csak a régi ház egykori gangjára beépített faasztaloknál ültek fiatalok. A valamikori kiskonyha vagy hátsó bejárat volt a kocsma ajtaja, a valaha talán konyhaként
vagy kamraként mûködõ apró szobában néhányan fértek el a pult elõtt. Bent egy
ütött-kopott ikerkazettás magnetofonból a városi rádió adása bömbölt, a készü-

2007. június

5

léket bizonyára a kilencvenes évek elején hozták egy hûtõ társaságában Ausztriából. Az egyik kazettatartó letört, a „B” oldali magnó ajtajára pedig megsárgult
cetli volt ragasztva: „Eladó! Irányár: 15 ezer forint.”
Tótvárossal kapcsolatban Jocó minden balsejtelme beigazolódni látszott. Egy
középváros, ahol semmilyen szempontból nem érdemes élni, mert a füstös konokság, irigység éppen úgy van meg benne, mint egy faluban; ám ami a magány
förtelmes lehetõségeit illeti: valószínûleg úgy is lehet itt rossz, ahogyan egy nagyvárosban. A kocsma mindezek elõképe, Tótváros penetráns metaforája, egy öszszevizelt, útszéli hely, ami valamilyen megmagyarázhatatlan ok miatt mégsem
falusias. Ezt az érzetet nem a másik belsõ teremben kopogó biliárdgolyók keltették, és nem is az ellátás színvonala. A nyilvánvaló alkalmiság miatt különbözött
egy falusi italméréstõl, a leplezetlen, természetes lerobbantság miatt, amilyet
csak a magukat kopottságukban is büszkén viselõ, fõvárosi bérházakban látni.
Olybá tûnt, mintha valami baráti fogadás folyna az avítt polgárház udvarán,
a ház elején lévõ magas ablakok, és a hatalmas duplaszárnyas ajtó mögött élet
zajlott, az üzemeltetõk ott laktak, és saját intim terüket áldozták fel a megélhetés
reményében. Jocónak pillanatról pillanatra változott a véleménye a városról,
a kocsmáról, fortyogtak benne a benyomások, örömek, félelmek, oldódtak a szorongás habzó, tömény zsírjában; látta maga elõtt, ahogy elmerülnek, akár a piacon a lángos, vagy krémesen feloldódnak, mint egy kanál pirospaprika. A lélek
egy sütõtál, gondolta, egy zsíros acélkád. Körbenézett megint, most arra jutott,
hogy a Pedró olyan, mint Tótváros, de metaforáról szó sincs, a kocsma inkább
megszemélyesíti, konkrétan kiadja ezt a megyeközponttá lett, terebélyes és felkapaszkodott falut.
Az udvarra nyíló másik ajtón, a lakásból egy idõs asszony csoszogott elõ. Széles mosollyal köszöntötte Szalma Lajost, aki bemutatta unokaöccsét az összes
italszagú, borostás cimborájának, Mancikának, a csaposnak, és idõsebb Mancikának a csapos édesanyjának is. Bár mindenki részérõl figyelmet, becsületet, törõdést kért „legdrágább unokaöccse” részére, aki, mint hangsúlyozta, olyan neki,
mintha saját gyermeke lenne, néhány mondat után elterelõdött a szó Jocó ügyészi karrierjérõl. Egy-két doktor uras élcelõdés után csupa olyasmirõl beszéltek,
amirõl neki fogalma sem volt. Mivel nem tudta követni a hallottakat, elmerengett. Az jutott eszébe, hogy otthon nemigen hangsúlyozta volna nagybátyja, hogy
fiaként szereti, sõt, többnyire kerülte az efféle patetikus szólamokat, otthon nem
mond ilyeneket, ott így viselkedik. Leülepedett a szorongás habos zsírja. Akárha
valami csípõs huzat, lehûtötte a csalódottság. Jocó kesernyés ízt érzett a szájában, eltûnõdött, vajon lehet-e a lélek büdös? Lélekszaga van, gyötört lélekszaga,
a szájszag mintájára, bepállanak állásukban a mosdatlan érzések. Innen nincs
lejjebb, gondolta.
Pedig a nap legkellemetlenebb meglepetése még hátra volt.

6

tiszatáj

Öten zsúfolódtak be a kocsiba. Lajos bácsi vezetett, ittasan, és még mindig
nem haza. Egy barátságtalan lakótelepen hajtottak keresztül, majd sorházak következtek, végül egy letérõ után kertek, hobbitelkek. Az út homokossá vált, szõlõsorok, fészerek és komolyabb hétvégi házak voltak arra, tekerõs kutak, hinták,
kerti ágyak, rotakapák, veteményesek, és a tehetõsebb házak elõtt kaktusszal és
aprócska halastóval díszített sziklakert. Jocónak tetszett a környék, a feketevárosi szõlõskertekre emlékeztette, a présházakra, és a cseresznyések mögötti
viskókra, ahová gimnáziumi tanárok hordták ki korrepetálni a formásabb végzõs
lányokat. A nosztalgia egy rövid idõre még az újabb utazás okán feltámadt gyomorideget is föloldotta benne. A hosszú, fák alatti barackozásokra emlékezett,
meg hogy égette a talpát a fosóhomok, hogy a szülei karasolnak, õ meg, mint egy
dundi kiskirály, egy kempingszékben pöffeszkedik a szerszámos elõtt, a Túró
Rudolfos napernyõ alatt, és felhõtlenül, gondtalanul boldog. Drága, pótolhatatlan öntudatlanság!
A kert, ahová megérkeztek, elütött a többitõl. Zárkózott volt, titokzatos, és
a késõnyári szürkületben majdnem barátságtalan. A porta egy belsõ szegletet foglalt el, terebélyes akácos ölelte körbe, és belül paravánok, felhalmozott hasábfa
szabdalta zegzugossá. Az egyetlen szomszédkertbõl, szembõl, csak a telek elejére
épített viskót, és a vesszõparavánokat lehetett látni, az udvar és a házikó tökéletes biztonságot, magányt és elzártságot adott. A pultos Jordán Mancika tartott
velük, aki helyett idõs édesanyja, az idõsebbik Mancika állt be kiszolgálni a vendégeket. Lajos bácsi két cimborája, bizonyos Kucsera Tibor és Csicsely András
jött még el a kocsmából. Jocó nem tudta elsõre megjegyezni a neveket, ezeket is
rögvest elfelejtette volna, ha nem ilyen ostoba, sohasem hallott vezetéknevekkel
találkozik. Késõbb az ügyészségen rájött, okosabb, ha a gúnyolódást mellõzi, csodálkozását pedig a környéken inkább megtartja magának; ezeket a tipikus és
gyakori szlovák neveket, amelyekbõl majdnem annyi szerepel a telefonkönyvben,
mint „Kiss”-bõl, errefelé nem szerencsés lehülyézni.
Mancika húsos arcú és izgatott, kíváncsi tekintetû nõszemély volt. Egy kicsit
több jutott neki mindenbõl, mint szükséges és kellemes. Az esztétikusnál sûrûbb
szemöldöke, erõsebb bajusza, súlyosabb keble és kerekebb feneke volt. De karakteres és a maga módján szép arca ellensúlyozta ezt. Kopogós kispapucsot viselt, és szûk, koptatott farmert, úgyhogy még Jocónak is el kellett ismernie, van
Jordán Mancikában valami ellenállhatatlan. A két férfi meghatározhatatlan korú
volt, nem lehetett róluk eldönteni, hogy lerobbant negyvenesek, vagy tûrhetõ
formában lévõ ötvenesek lennének. Kucsera betegesen vékony, beesett arcú férfi
volt, hasított vékony szemekkel, és idétlen, divatjamúlt barkóval az arcán. A texasi, agresszióra hajlamos biztonsági õröket ábrázolják így a filmekben, csak ott
az ürgék többnyire kövérek, és több a hajuk. Kucsera gondozatlan, félhosszú haja
ritka volt. Termete magas, de komája még nála is hórihorgasabbnak tûnt. Ha
egymás mellett álltak, mégis, mintha Csicsely hajszálnyival alacsonyabb lett

2007. június

7

volna. A széles vállak, a busa fej, a felpuffadt arc és megereszkedett has tekintélyt
parancsolt neki. Jocó úgy képzelte, a vékony, beesett arcú Kucsera szótlan és depressziós, szekrényhátú barátja, Csicsely, a nevetséges, kék kertésznadrágjában,
amelynek köszönhetõen úgy fest, mintha vágánykopogtató lenne, pedig jó kedélyû, hangos és domináns. De nem. Kucsera volt valamelyest beszédes, bár õ is
gyakran félbehagyta a mondatokat, és elrévedt valahová. Csicsely András csak
akkor szólalt meg, ha fölöttébb szükségesnek találta, különben megfontoltan, és
kissé mélán hallgatott. Nyilvánvalónak tûnt, hogy Szalma Lajos a társaság középpontja, szellemi atyja és diktátora, és a dialógosok valójában hosszúra nyúlt
monológok, éppen úgy, mint amikor Lajos bácsi Jocóval tárgyal. Ebben a csapatban egyetlen ember akadékoskodhat, Jordán Manci. Bár Manci rendre replikázott, könnyen lecserélte meggyõzõdését, ez esetben pedig  lévén, hogy Lajos bácsi márványba faragott elvei évtizedek óta megmásíthatatlanok  õ sem igazi vitapartner. Kucsera Tibor kopott, divatjamúlt, háromgombos öltönyt viselt, Jocó
a régi fényképeken látott ilyeneket, amikor mesteremberek vagy parasztok magukra öltötték egy rend ócska ünneplõjüket, és az objektív elõtt egy leheletnyivel
jobban kihúzták magukat, mint az elõnyös. Az öltözék akkor tûnt igazán meglepõnek, mikor kiderült, Kucsera Tibor a baromfifeldolgozó alkalmazottja, a libakacsa részlegen dolgozik, õ az, aki egy forgótárcsás eszközzel elmetszi az élõ
szárnyasok nyakát. Egy kerek, a pörgéstõl sikító penge az õ hitvese, a meghoszszabbított karja, melyrõl egész mûszak alatt csordogál a hûtésre használt, vérrel
keveredõ víz. A halálnak manapság kerek és végtelen a pengéje, Tibor pedig,
nincs rajta mit szépíteni, hóhér. Csicsely András viszont a kék, vasutas kertésznadrág dacára nem dolgozott sehol, hatvanegyszázalékos, ennyit felelt, Jocó elõször nem értette, ez mire vonatkozik, csak késõbb jött rá, hogy a „hatvanegy”
a leszázalékolás mértékét jelenti.
A paravánokkal elkerített kert valódi iskolakertészetet takart. Szürke, a legkevésbé sem tetszetõs virágok növekedtek a virágcserepekben, a kaspók fölött
egy mohás hasú, szilikoncsõbõl eszkábált öntözõrendszer futott, minden növény
gyökeréhez gondosan bekötve a leágazás. Jocó botanikus kertben vagy biológiai
laborban látott hasonlót, mikor gyógyszerész albérlõtársait elkísérte gyakorlatra.
Mint egy kutatóintézetben, gondolta, ahogy belépett a kis házba. Be kellett ismernie, igazából meg sem lepõdött. A különös kert után erre számított. Lombikokat, csészéket, borszeszégõt, csipeszeket és növényi maradványokat talált. Kucsera Tibor hátralapogatta ritkás haját, boldogan körbenézett, és megállapította.
 Mindig fejlõdik itten valami.
 Amit gondoznak, felelte Lajos bácsi, gyarapodik.
 Ez az új izé, lépett oda egy kacskaringós üveg és csõrendszerhez Mancika,
azért nem semmi. Mikor szerezted?
 Lepárló, büszkélkedett Lajos bácsi. Csodás kivonatokat, koncentrátumokat
lehet vele készíteni. Két hete fejeztem be, de nem biztos, hogy mûködik.

8

tiszatáj

Jocó, bár próbálta, nem bírta legyûrni a sértõdöttséget és megbántottságot,
ahogy a büszke gazdát figyelte. Lajos bácsi nyilvánvalóan sok idõt tölt itt, töménytelen munka van a házban és a kertben, és nem csak a gondoskodás látszik,
de a speciális szakértelem is. Mégsem egy hagyományos, konzervatív hobbikertrõl van szó, ahol évtizedekre visszatekintve is az a legizgalmasabb történet, hogy
befészkelt egy egércsalád a tulaj régi gumicsizmájába. Mindezekkel szemben
Voith József, Szalma Lajos deklaráltan legkedvesebb unokaöccse, fogadott fia
még sohasem hallott róla, hogy Lajos bácsinak az evezésen, teniszen és az utazáson kívül más õrülete is lenne. Még arról sem értesült, hogy van hobbikertje,
nemhogy ott lepárlóval és öntözõrendszerrel vacakol. Nem úgy az itteni, mindenféle szedett-vetett cimborák, akik  ez egyértelmû  nem elõször járnak itt, és
nem tûnnek meglepettnek. Sõt, nem gyõzik érzékeltetni, mennyire komolyan veszik barátjuk megmosolyogtató hobbiját. Jocónak összeszorult a torka, hazavágyott. Aztán nem is haza, inkább vissza az albérletbe, Szegedre, a belakott életébe, a Gogol utcába, ahonnan bármikor leszaladhatott egy csípõs sajtburgerért
a Kárász utcába, vagy megállhatott az utcasarkon, a Lófaránál, hogy megnézze,
ahogy az egyvágányos, öreg járat zörgõ kocsijai a megállóban lomhán elkerülik
egymást, esetleg, hogy keresztben, a Kálvária sugárúton, hosszas pihenés után
meglódul végtelen útjára, a temetõk felé a hármas villamos. Ott van srégen
szemben egy ritkás, gondozatlan park, de mögötte már a Dugonics tér, az alulról
megvilágított szökõkút, körben betûk, egy Juhász Gyula vagy József Attila idézet.
Mielõtt eltûnt kedvenc utcájában, mindig visszanézett mindezekre, és átjárta
a fontosság érzése, hogy fontos, mert fontos helyen van, a centrum biztonság
adott, õ ott érezte magát úgy, mint egy védett odúban, talán mert jelölt, látható
térben volt, volt valahol, nem satírozták le a térképrõl, mint most. Itt minden
ellen védtelen vagyok, gondolta.
Lajos bácsi nem akarta észrevenni, hogy Jocónak elege van a vasárnap esti
kalandozásból, úgy tett, mintha nem látná, hogy fáradt és csalódott. Leültette
õket és valami kék színû italt szolgált fel, kanalat hozott, cukrot és egy vaskos
gyertyát. Jocó igyekezett oldottan viselkedni, nem szemlélõdni, a szemekbe nézett, mint aki nem elõször jár itt, és csak Szalma Lajost követte a tekintetével,
akárha türelmetlenül várná, hogy ihasson, hogy telepedjen le végre a házigazda
is. Eközben óvatosan körbekémlelt. A kisház nem is volt olyan szûkös, de az is
lehet, csak azért tûnt tágasnak, mert egyetlen helyiségbõl állt. A sarok, ami elsõ
látásra labornak mutatta magát, valójában konyha volt, gáztûzhellyel, és egy újra
divatos, öreg kilincses hûtõvel a mosogató mellett. A lepárló és az egyéb agyafúrt
eszközök a hely jó részét elfoglalták. A szoba egyszerre nappali és háló, jórészt az
elõbbi. A méretes dohányzóasztal és a kopott, szakadt huzatú ülõgarnitúra-elemek mind aránytalanul nagyok voltak, egy polgári lakás nappalijából selejtezhették le õket. Olybá tûnt a vityilló, mintha egy ódon, állott szagú polgárház lezüllött, tékozló testvére lenne, amerikai konyhával, amit  talán túl divatosan is 

2007. június

9

egy pult választott el a szobától. Mindezzel átellenben egy üvegajtós kandalló
volt vagy kemence, a félhomályban Jocó nem látta tisztán, melyik. Alvásra a garnitúraelemeken kívül szerény lehetõség adódott, a bejárat melletti sarokba egy
bolhás díványt taszigált Lajos bácsi. Ez volt a kakukktojás az enteriõrben, az
egyetlen vidéki hétvégi házra jellemzõ berendezési tárgy. És gesztus. A pamlag
félig útjában volt a mosdó ajtajának, és aki székelés közben megfeledkezett róla,
kifelé jövet beleverte a sípcsontját.
 Mi ez, kérdezte Jocó, és az italra mutatott.
 Abszint, felelte Jordán Manci. Így szoktuk. Ezzel indítunk.
Jocó az érkezés óta magán érezte Mancika tekintetét, az asszony figyelte, és
minden bizonnyal látta, hogy a fiú nem akar vendégként, betolakodóként viselkedni. Rosszindulatú nõszemély, gondolta most Jocó, hogy bizonyítva látta, a nõ
ki akarja kezdeni. Védekezési mechanizmusa bekapcsolt: igyekezett Mancika gonoszságára koncentrálni, és haragot érezni inkább, mint féltékenységet és megbántottságot. Lajos bácsi ledobta magát a fotelba, és azt mondta.
 Itt Jocóval is mindig így kezdünk, Mancika. A Körös-torok, az más tészta,
kisszívem, ott még keményebbek vagyunk, azt el sem tudod képzelni.
Jocó felnézett, hirtelen nem is értette, mit akar Szalma Lajos. És késõbb sem
megértette, inkább megérezte, hogy ostobán és álnokul védi õt, mindez egy pillanat alatt járta át, sokkal hamarabb, mint végiggondolhatta volna, milyen átlátszó
és ügyetlen ez a hazugság, mennyire bántó, leginkább az, hogy  ezek szerint 
szükség volt rá, Lajos bácsi úgy vélte, kellemetlen, hogy unokaöccse nem járt ebben az elvarázsolt vityillóban, és most egy éles nyelvû csapos nõ elõtt álságosan
mentegetni igyekezett õt.
 Még sohasem jártam itt, mondta Jocó. Természetesen.
Senki sem felelt. Jocó félt Lajos bácsira nézni, és általában senkire sem mert,
lehajtotta a fejét. Valaki kitöltötte az italokat. Tibor és András azzal szórakoztak,
hogy megfelezzék a kockacukrokat, aztán egy különös, kilapogatott kanálra tették, aminek hasítékokban lyukas volt az alja. Belemártották az italba, és meggyújtották. Jocó megkönnyebbülten nézte, ahogy lángol a szesz, az apró, kékes
fáklyák hatására megváltozott a szürkülõ szoba hangulata, lágyabbak lettek
a kontúrok, alakjukat vesztetve elfolytak a feszes formák, akár egy sérült tojássárgája, megenyhült minden, mintha az iménti színjáték meg sem történt volna.
Másodpercekig nem kapott levegõt. A többiek vagy nem gondoltak rá, hogy figyelmeztessék, vagy számukra nem volt ennyire erõs az ital, de õ fuldokolni kezdett tõle. A nyolcvanszázalékos abszint semmivel sem lett gyöngébb a karamellizálódott cukortól, csak kicsit langyosabb, ami, ha lehet, fokozta az erõsség érzetét. Lajos bácsi egy cserepes virággal tért vissza a kertbõl, megállt az ajtóban, felkapcsolta az állólámpát, és ott maradt a fény aurájában. Mint egy ceremóniamester.

10

tiszatáj

 Gondoljátok csak meg, mondta, a látnokok szerepe kulcsszerep, egészen
régrõl illene tudnunk, mi lett a látnokok sorsa. Micsoda hálátlanság úgy kommentálni, hogy a jóslat önbeteljesítõ. Mikor látnok nélkül nincs jóslat, és a látnok
nem azt látja, hogy a fiú egy útkeresztezõdésnél megöli az apját, majd elveszi feleségül a saját anyját, hanem azt, hogy az õ jóslata elõl menekülve, sorsát kerülendõ öl meg egy vadidegent, és vesz el egy szívének kedves asszonyt, a legkevésbé sem sejtve, hogy véreirõl van szó, és ami még ennél is fontosabb, a legkevesebb ön-azonos szándékkal. A látnok persze a végeredményt látja, ám mégis,
a vegyület, mit kikever, a kikristályosodott szó, amit a kérvényezõ elé tár, már
egyfajta értelmezése és befolyásolása a történetnek, egyetlen nézõpont, amit kiegészíthetne három másik is akár.

2007. június

11

