
A Gellért-legenda
(RÉSZLET)

Amíg a vitorlásra vártak, hirtelen összecsaptak a feje felett az idegen nyelvek
hullámai. Szavak, mondatok, kiáltások zavaros összevisszaságban, összefüggések, értelem nélkül. Ha túlélem ezt az utat, gondolta Sebe a zárai kikötõben, ha
túlélem ezt az egészet, addig misézek otthon, amíg össze nem rogyok. De már
összerogyott, a hangok átszakították dobhártyáját, a saját emberei támogatták,
a hajópallóra, a csónakba, aztán a vitorlásra, remélem, gondolta, ha túlélem, erre
az egészre egyszer majd vissza tudok emlékezni. A kora hajnali hullámok fölött
ott hadonásztak az idegen hangok, megragadták Sebe karját, az egyik hang vagy
ujj belekapott Sebe olvasójába, akkor legalább itt meghalok, gondolta. De nem
halt meg, arrébb tuszkolták a hangok a fedélzeten, és már látta maga mögött
a saját embereit, a rémült diakónust, a titkárt, az éneklõ kanonokokat, most már
nem a hangok, õk sodorták a bárka belsejébe. Gyorsan leeresztette a szemhéját,
és belemenekült saját imádságába. Mit gondolnak ezek a tanulatlan hajósok rólam, gondolta, ahogy lebocsájtott szemhéján, mint egy finom, vékonyka résen át
kitapogatta a málhákat cipelõ többi utast, a kosarakat és ládákat, a napfelkeltét,
hiszen vele szemben az ég olyan óvatosan kémlelte Zárát, a földi világot, az emberek arcát, ahogy Sebe a világot, óvatosan, immár hetvenöt éve.
Amint pirkad, indulunk, ezt az egyetlen mondatot értette a zajból, és ez az
egyetlen mondat is magyar mondat volt, az egyik éneklõ kanonok rikkantotta el
magát boldogan. Sebe ülve a ládájának dõlt, úgy tett, mintha meghalt volna, hisz
ez a helyzet, gondolta egész életében, mindig a lehetõ legbiztonságosabb. Tudta,
a Zárai magisztrátus a parton várja, hogy a magyar király követe intsen nekik, de
Sebe arra gondolt, méltóságteljesebb, ha egyáltalán nem integet, csak agg, magatehetetlen fõpap módjára belekapaszkodik a ládákba és az ima szavaiba. Az is
elég, gondolta, ha azt látják a partról, hogy a szent kiküldetésre induló fõpap elõreszegezi az arcát, és köszönti Istent, aki még nem döntötte el, hogy szent jelenlétével, meleg napsugaraival mikor örvendezteti meg a kormányost és a kikötõben várakozó tömeget. De Sebe nem akarta köszönteni a napot, csak gyanakodva
fülelt. Hiszen a piszkos arcokból, az idegen ábrázatokból, az ajkak szögleteibõl
latin hangsúlyok fakadtak fel, a háta mögül elcsípett egy-két torz latin szót, jól
értette, hogy egy érces, hang az áruját, a borostömlõjét keresi, hallotta, ahogy

62

tiszatáj

a faragatlan hangra egy másik válaszol, Sebe ezt is latinnak ítélte, de a válaszból
nem értett semmit. Hogy lehet ez, nyûglõdött, míg ujjai kétségbeesve szorították
az olvasót, az egyik mondatot értem, a másiknak még a hanglejtése is idegen.
A fülével igyekezett látni, kibogozni türelmesen az egymásba kapaszkodó, egymást
taszigáló hangokat, miközben tudta, a magisztrátus a parton türelmet színlel és
várakozik, a várakozást, az öreg, agyongyötört fõpapon való sajnálkozással tölti
ki, talán errõl beszélnek, gondolta Sebe, hiszen mindig kell valamit gondolni,
a bambaság csak megrövidíti az életünket.
Az éneklõ kanonokok most méltatlankodva félrehúzódtak, mert helyet kellett
adni két megkötözött lábú, kétségbeesetten mekegõ kecskének, magyarul szitkozódtak, és ekkor Sebének eszébe jutott, miért érti az egyik latint, és miért nem
érti a másikat. Ezek talán más-más nyelvet beszélnek, gondolta, vannak itt dalmátok, de vannak dél-olaszok is, és a két lantot cipelõ idegen, akik lecsapják
a szavak végét egy-egy gyors rikkantással, ez is másfajta latin. Most már nem törekedett, hogy a szavakban a Gellért püspök beszédében egyszer már megízlelt szavakat keresse, próbált olvasni a hanglejtésbõl, a nevetésbõl, a dalmátok válaszából, szinte kitapintotta öreg ujjaival a mondatokat, miközben lesütött szemhéja
alól figyelte, ki jön még a fedélzetre, figyelte, a latin töveknek, a latin hangoknak
a különbözõ ajkakon hányféle színeváltozása, módosulása van. De a felkelõ nap
sugarai meglökték a bárkát, halvány, áttetszõ világosság támadt kelet felé, ami
nem csoda, az égboltnak, a mögötte rejtõzõ Teremtõnek is ki kellett nyitnia
a szemét, Sebe is méltóságteljesen kinyitotta a magáét, és vértelen ujjaival intett
a parton várakozó magisztrátusnak. Ezt a fáradt intést áldásnak is láthatta, aki
képzelõdni szeret hajnalban, de a hajó végre meglódult, és Sebe még egyszer
méltóságteljesen intett a magisztrátusnak. Bár rosszul volt, émelygés közben sem
feledkezett meg arról, mivel tartozik a magyar államnak. Ahogy a vitorlák megfeszültek a szélben, Sebe irigykedve gondolt arra, hogy a magisztrátus a biztos
parton lépked a reggeli felé.
Mielõtt újra boncolgatni kezdte volna a feje fölött izgatottan szálldosó mondatokat, mielõtt levonhatta volna a diadalmasan fel-le szálló mondatokból a szabályokat, a másikon, a bordái közé, a saját rútságához szorította a kezét. A csont,
a bõr, a hús ez állandó, ezek vagyunk, gondolta, a többi csak játék. Ezek a hangok, melyek most taszigálják, egyszer majd eltávolodnak, de a bordái, a jól ismert
csontok, ha õ túléli az utazást, megmaradnak, vele lesznek nappal, vele lesznek
éjszaka, akkor is vele maradnak, ha túléli az utazást, ha hazatér Magyarországra.
Elmosolyodott, ahogy a hajnali fényben végigmérte a halálra vált magyarokat,
mind milyen fiatalok, gondolta, és nézte, ahogy lecsöppen a halálra vált éneklõ
kanonokok arcán az izzadtság, olyan fiatalok, hogy van miért félniük, gondolta.
Ahogy a tenger össze-vissza gyûrõdött, egymáshoz lökte az utasokat, a csattogó
szavakban beszélõ a két lantost, az éneklõs hanghordozású délolaszokat, az agg
és tiszteletre méltó magyar püspököt, talán még a dalmát tengerészeket is, akik

2004. október

63

a vitorlákkal küszködtek. Hogy ne hányjon, Sebe kitapintotta a bordái között
a csomót, meglökte a fájdalmat, ami egyedül az övé, a fájdalmat, melynek a helyét
Isten jól látta már a születése elõtt is. Sebe lehunyta megint a szemét, és belebújt
ebbe az egyetlen pontba, a szenvedés, mint valami ismerõs köpeny, elrejtette az
arcát, elrejtette a napfelkeltét, elrejtette a püspökhöz méltatlan hányingert, elrejtette a kecskék elhelyezésén méltatlankodó hangokat. Rosszul van atyám, kérdezte óvatosan az éneklõ kanonok, a fiatalabbik, akinek a könyöke belenyomódott Sebe kiszikkadt medencéjébe, de Sebe nem felelt, a jól ismert fájdalom
szinte elkábította.
Remélte, hogy mire magához tér, megérti a többieket, a többi latint, hisz
a megértés nem mond ellent a kábulatnak, az öntudatlanság, gondolta Sebe a tudata mélyén, csak használ a nyelvtanulásnak. Tudta, az ember, ha élni akar, álmában is megfejti a szabályokat, örökké alkalmazkodik, figyel, résen van, így hát
a fájdalomba burkolózva újra révülten hallgatta az ismerõs-ismeretlen szavakat,
de tisztán csak a dalmátokat értette, a mondatok dallama a dél-olaszoknál minduntalan megzavarta. Pedig minden latin nyelvnek szabályai vannak, gondolta révülten, és szabályai vannak a teuton nyelveknek, de még a szlávoknak is, csak
a magyar szavak jelentésére nem lehet más nyelvek szavaiból következtetni. Ha
nem így lett volna, gondolta, ha jobban értenénk egymást, akkor könnyebb lett
volna a térítés. De nem akart semmilyen zavaros dologra gondolni, hisz erõsebben szivárog a fájdalom, ami a múltból jön, mint amely a bordáink körül sugárzik. Sebe évekig hurcolta a köpenye alatt Donatust, hogy leírja vele a magyar
nyelv szabályait, de semmire se ment, megbukott, mint minden béketerv, egy
olyan földön, gondolta, ahol az idegenek legjobban a madarakat értik.
De õ érteni próbált, kétségbeesetten megérteni, amit a nyugati latinok, a lantosok lármáztak, de csak egytagú, hirtelen elharapott szavakat mondtak egymásnak, az a baj, gondolta Sebe, hogy nem értem, az egyik hol kezdõdik, a másik hol
végzõdik, mire felismerném, milyen latin szavak rejlenek benne, ezek már végére
is érnek a mondatnak, volt, nincs. Még azt sem értem, melyik az ige vagy melyik
a fõnév, gondolta búsan, sokáig szomorkodott ezen, mire rájött, hogy a tengeri
levegõ még a kapkodó beszédnél is jobban zavarja. A szelek a rónán, gondolta
Sebe, nem össze-vissza izegnek-mozognak, tudni lehet, melyik honnan jött, ott
a szelek sokkal méltóságteljesebben kapaszkodnak egymásba. Sebe a gyerekkorából csak a szelek és irányításuk titokzatos módját õrizte meg, ez volt az egyetlen,
melyre még ébren is emlékezett, mindig is megvigasztalta, hogy még a görög papoknál is jobban ismeri a mozgásukat, de a szél, a partot elhagyva, éppolyan
nyugtalanító és ismeretlen lett, mint az idegenek beszéde. Sebe nem is várta,
hogy esni kezd, a kézfejére hull egy csepp, aztán az ég felé bámuló orrára. A két
éneklõ kanonok dülöngélve felpattant, és egy foltos vitorlavásznat terített a fázósan reszketõ fõpapra. Sebe nem bízott bennük, ahogy az ismeretlen felé tartva
nem bízott senkiben, gondosan ügyelt, hogy az arca, a keze ne rebbenjen meg.

64

tiszatáj

Kitapintotta a bordái alatt a fájdalmat, az õ fájdalmát, melegség támadt a testében, és érezte, még néhány perc, lassan elaltatja az ütemesen bukdácsoló hajó
ringása.
A levegõ átforrósodott, gondos kezek leemelték a válláról a vitorlavásznat,
talán már dél van, jutott eszébe, hallotta, hogy a magyar papok szorgosan imádkoznak, a hajó csak bukdácsolt tovább, és õ visszazuhant a szavak értelmét kutató félálomba. Mikor egy pillanatra felneszelt, a dalmátoktól hallotta, hogy estére Velencében lesznek, a magyarok már nem imádkoztak, csak hortyogtak, és
közben az egyik éneklõ kanonok újra nekidõlt a térdének. A naplementét nem
mulaszthatom el, gondolta Sebe, és óvatosan kilesett a szempillái mögül, hogy
köszöntse az õt bámuló, rezzenéstelen napkorongot. A dicsõségesen szétterülõ
vörösség õt is magával ragadta, de ez csak egy pillanat volt, Sebe idegenben még
ilyen pillanatokat se engedett meg, csak egy pillanatig nézegetett körül önfeledten, de még ez is elég volt, hogy a szavakat kutató értelme felszabaduljon, a dallamokból mondatok, a mondatokból szavak legyenek, és értse, hogy a nyugati latinok mit beszélnek.
Róla volt szó, vagy ha nem is róla, az õ útjáról természetesen. Egy csodatevõ
kisgyermek megálmodta Velencében, hogy egy zabolátlan ország, egy, a messzi
északot meghódító nép csodatevõ szentje lesz. Alig töltött valamennyi idõt
a Duna táján, a barbárok vicsorgó fogakkal széttépték, még szerencse, hogy a malaszttal töltött vértanú-test kereszténnyé változtatta az egész népet a Duna mentén. De nemcsak ennyit tudtak ezek a lantos ismeretlenek, még azt is tudták,
hogy ez a ronda rókaszerû öregember a szent múltját felkutatni megy Velencébe,
talán õ is evett a húsából, mondta a magasabbik iszonyodva, de a négy fiatal
óriás, Sebe kísérõi, a szent halála után születtek, talán már ártatlanok. Sebe minden idegszálát megfeszítve figyelt, de gondosan ügyelt arra, hogy a tartása, az
arca ne árulja el, hogy érti õket. Most új királyuk van, folytatta a magasabb, ez az
új király bevonulni készül Horvátországba, szüksége van egy szentre, hogy a pápa
a hódítást jóváhagyja. Nemcsak egy szentre, gondolta Sebe, és immár tisztelettel
méregette szemhéja alól a latinokat, olyanok, mint én, gondolta, ha nem is tudnak semmit, legalább igyekeznek valamit megérteni. De nemcsak õk, a vásznakkal, kecskékkel, borostömlõkkel bíbelõdõ dalmátok is. Lehunyt pillái alatt is
érezte Sebe, hogy mindenki õt figyeli, õk is tudják, gondolta, amit mindenki.
A Legújabb Fiatalember, a legifjabb Árpád megpróbálja a befolyását az egész partvidékre kiterjeszteni, s úgy fürkészték a lehunyt pillák mögül figyelõ Sebét,
mintha õ akarna a dalmát városokba bevonulni. Valami szakszerûséget, tartózkodást láttak Sebe pillák mögül figyelõ színlelésében, az ilyen öreg, ravasz diplomaták mind félelmetesek, mondta a borostömlõvel bajlódó dalmát, és Sebe
a pillái mögül is érezte, hogy a többiek rábólintanak. Úgy tett, mintha ébredezne.
A nap, mint aki már eleget hallott és látott, elvörösödve lebukott az ismeretlen világ, a világ sarkain álló õrangyalok vagy a zöldesen foszforeszkáló habok

2004. október

65

mögé. A levegõ hûvös lett, az éneklõ kanonokok felébredtek, és természetesen
azonnal énekeltek, Sebe szorongva gondolt arra, hogy olyan emberekkel utazik,
akiket eléggé nem ismer, de hát kit ismerek, gondolta. A nap mozgása mintha
meglökte volna a szeleket, a vitorlák vidáman nekilendültek a sötétségnek, Sebe
hallomásból tudta, hogy még néhány óra, és a habokból kiemelkedõ, holdfényesen ragyogó házakat lát majd. Milyen lehet ez a város, töprengett Sebe, hisz õ is
a vizek polgárának érezte magát, a Tisza mentén egy kis, cölöpökre vert halászkunyhóban született. Míg apja a világot járta, õ lakott ott, az anyja, a bátyjai,
a nõvérei. A mocsarak menekülésre is jók emlékezett Sebe, de már arra nem tudott
visszaemlékezni, mi elõl kellett az anyjának menekülni. Ez igazán bosszantó,
gondolta, rémesek ezek az emlékeinkbe vissza nem idézhetõ képek és történetek,
de nem bosszankodott sokáig, mert most a dél-olaszok beszédének törvényeit
igyekezett megfejteni, örömmel ismerte fel a latin szavakat, és mint jó diplomatához illik, szinte elõre tudta, mit fognak mondani: megbízható útitársakat kerestek, akikkel együtt utaznak majd Velencébõl Nápolyig.
Sebe belekapcsolódott a magyar papok himnuszaiba, a szél már vadul vágtatott a tengeren, ez aggodalommal töltötte el a kormányost, mindenki énekeljen,
könyörögte, még a vihar elõtt meg kell érkeznünk Velencébe. Sebe tiszteletreméltóan, egy õsz magyar püspök nyugalmával vezette az éneket, egészen addig,
míg fénylõ pontocskák emelkedtek a látóhatár szélén, és a kormányos dalmátul
elmondta, még néhány perc, és meglátják a világ legkülönösebb városát, ahol
mindenki csónakázva megy vasárnap a templomba. Az utasok nevettek, Sebe is
engedelmesen velük nevetett, és már látta, ahogy a habokból méltóságteljesen
kiemelkednek a város palotái. Nem nézelõdhetett sokáig, egy fáklyás küldöttséget látott a mólón, érezte a levegõben a tapsot, ami már õrá, Sebére várakozik,
érezte, résen kell lennie, és újra leeresztette félig a pilláit. A hajóból kiszállva
megragadta két hosszú köpenyes fiatalember, odataszigálták egy fáklyát lóbáló,
elfoglaltnak látszó, mulatságosan fintorgó másik fiatalemberhez, aki Sebére rá se
nézve utasításokat osztogatott a többi hosszú köpenyes, fáklyás, szintén nagyon
elfoglalt fiatalembernek. De mikor a Legelfoglaltabb Fiatalember mégiscsak
megértette, hogy ez a sántikáló csúf öreg lenne Magyarország legtiszteletreméltóbb püspöke, aki nyomára akar bukkanni városuk szülötte, egy Magyarországon
élt szent vértanú püspök családjának, a csodás közelmúlt még csodásabb elõjeleinek, akkor a fiatalember megpördült, és maszatos csókjaival szinte beborította
Sebe ujjait.
Sebe már partraszálláskor kigondolt egy velõs, tömör, de tiszteletreméltó latinságú üdvözlõbeszédet, hangosan beszélt, hogy a körülállók is hallják, a magyar
király a magyar püspöki kar hálás a városállam figyelmességéért, köszönik, hogy
lehetõvé teszik a baráti Velencében a kanonizáció elõkészítését. Sebe nem beszélt
túl sokat, de az Elfoglalt Fiatalembernek már ez a néhány mondat is sok volt,
atyáskodva támogatva Sebét egy kipárnázott ladik felé, õ maga méltatta Gellért

66

tiszatáj

érdemeit, tüneményes személyiségét, a malasztot, amit árasztottak a jótettei, aki
a messzi Barbár Északra elvitte a hit erejét. Talán ez is azt hiszi, hogy ettem a húsából, gondolta Sebe, megöltük a Messzi Barbár Északon, megfõztük, és megettük, ezért lettünk keresztények. De ahogy a fiatalember mozgékony arcát figyelte,
rájött, hogy a fiú nem hisz semmit, nem tud semmit, a sok-sok beszéd, a sok-sok
dallamos mondat és csalafinta kérdés, csak arra szolgál, hogy kiderítse, Sebe
mennyit tud, ismerte-e Gellértet személyesen. Sebe elmosolyodott, és már megnyugodva eresztette le a pilláit, a ladik óvatosan siklott a sötét, várakozó házak
között, lámpások pislogtak az ablakokban, de egy hunyorítás sem sok, és a nõi
arc vagy szakáll eltûnt a palota mélyén. Mintha a szobák mélyében is tenger
lenne, gondolta Sebe. A fiatalember folytatta a kérdezõsködést, ravasz pillantása
szinte felfeszítette Sebe pilláit. Tehát Velence talált egy alkalmas családot, gondolta Sebe, egy olyan családot, amit a dalmát városok meghódoltatására törekvõ
Lászlónak illik tekintetbe venni, hamarosan tanúkat vezetnek elém, gondolta
Sebe, õk már megtalálták Gellért legmegfelelõbb rokonait, ezek a rokonok majd
okleveleket hoznak, a Városállam majd hozzájárul, hogy betekintsek a legtitkosabb, a csak az én szememnek készített dokumentumokba. Eszébe se jutott elmondani, hogy Gellért volt a tanítója, lehunyt szemmel hallgatta, ahogy a fiatalember felajánl minden segítséget, az idejének, minden szabad percét az õ idejének, hallgatta, ahogy bizalmasan elárulja, a Városállam már minden kutatást elvégzett, mert szeretnének ezzel is Velence jövendõ barátjának, a legtiszteletreméltóbb magyar püspöknek kedveskedni.
Sebe most már megmosolyogta, nemcsak a ravaszul magyarázó fiatal Morosinit, hanem a legsajátabb otthoni félelmeit is. Otthon mindig rettegett, hogy
a stallumából a mindenkori Legifjabb Hercegnél egy ilyen Elfoglalt Fiatalember
akarja kitúrni. Rettegett attól, hogy ezek a mindenhol ott ülõ, mindenhol ott
hadonászó Fiatalemberek, mint egy kényelmetlenné vált öreg tanút el akarják õt
a királyi tanácsból tüntetni, mert soha nem lehet eléggé felkészülni, gondolta
Sebe, Magyarországon mindig van egy elégedetlen Herceg, mindig van egy második vagy harmadik Törvényes Örökös, aki egy agg püspököt meg akar a tisztségétõl fosztani. Lassan már számon sem lehet ezeket a Hercegeket tartani, gondolta Sebe, évtizedenként egy lázadás, évtizedenként egy háború, és egy új, mindenkinél könyörtelenebb Árpádfi. De a velencei fiatalember olyan ügyetlen volt,
olyan tapintatlan, hogy õt hallgatva Sebe kinevette saját magyarországi félelmeit,
csak az éneklõ kanonokok, a magyar Elfoglalt Fiatalemberek hallgattak figyelmesen, de mivel Sebe a firtató kérdésekre mit se szólt, nem mertek válaszolni õk sem.
Hirtelen mindannyian felkapták a fejüket. Mint valami kósza emlék, vagy illat, az egyik sötét kapualjból egy magyar mondat lebegett feléjük, utána egy
csengõ nõi nevetés, a hang, ugyanaz a nõi hang válaszolt is valamit magyarul,
mielõtt a vízcsobogás, a város otthonos, sohasem pihenõ lüktetése elnyelte
a párbeszédet. Sebe, aki járt Reichenauban, és már járt az Alpokon túl, jól tudta,

2004. október

67

idegenben a honvágy a hangokat magyar beszéddé változtatja, de ez mégsem lehet illúzió, egyszerre nem képzelõdhetünk mindannyian. A dózse különleges
ajándékaként, szavalta a velencei fiatalember, a tiszteletreméltó magyar vendégek egy egészen tiszteletreméltó külön kis palotácskában szállhatnak meg. Sebe
lehunyt pillái mögül is felismerte az Orseolo-címert, szóval a bukott férfiak házában szállok meg, gondolta keserûen, de nem engedte meg, hogy az arcán a felismerést a velencei észrevegye. Csodálatos kényelmük lesz, lelkesedett a fiatalember, a nagyteremben már minden készen áll a fogadásukra, és pártfogó mozdulattal belekarolt az agg fõpapba. A nagyteremben, a fiatalember hangjának
varázsütésére, fáklyák gyulladtak, tükrök, tükrök, mindenütt tükrök vannak, sikoltott az egyik magyar éneklõ kanonok, és a magyarok keresztet vetve már ott
topogtak elõttük, nevettek, mókás fintorokat vágtak, integettek, miközben a velencei fiatalember, az Õsi és Mûvelt Sarj csak megbocsátóan mosolygott.
Hát tükrök, gondolta Sebe, ebben a teremben nem lesz mért felpillantanom,
és a mostani konokul ismerõs rútságára gondolt, miközben fagyos, mértéktartó
latinsággal az Elfoglalt Fiatalembernek köszönetet mondott. Igen, szándékában
is áll holnap a Városállam és személyesen a fiatalember, Morosini úr segítségét
igénybe venni. Az Elfoglalt Fiatalember, Morosini, ahelyett, hogy bólintva sarkon
fordult volna, egy újabb dallamosan zengõ beszédet rögtönzött, és újra felsorolta
azt a felbecsülhetetlen jótéteményt, amivel a Városállam hajlandó Sebe püspök
úr és persze László király segítségére lenni, utalt a felbecsülhetetlen szolgálatokra, melyekre õ, ettõl a perctõl kezdve, a legnagyobb, a legszívélyesebb magátólértetõdéssel hajlandó szolgálni. Sebének nem maradt más hátra, mint hogy
lehunyt szempillái mögül, egyik lábáról a másikra állva a venetói nyelv dallamában gyönyörködjön. Igen, gondolta, ha a magyar egy kicsit is hasonlítana ezekre
a nyelvekre, jobban megértettük volna egymást, és most kevesebb halott lenne.
Újra eszébe jutott az a sok év, amikor Donatus nyomán próbálta a magyar nyelvet megfejteni, de semmire se mentem, gondolta, látta a fiatalemberen, hogy
szinte visszahõköl a csalódottságtól, a régi keserûségtõl, az egyetlen érzéstõl,
amit Sebe nem tudott eltitkolni soha. Elkísérem méltóságodat a hálószobába,
mondta suttogva, Sebe sarkon fordult, otthagyva a nagyteremben a tükrök elõtt
nevetõ magyarokat, és megindult a velencei fiatalember nyomában.
Mindent elmémbe kell vésnem, gondolta Sebe, ahogy egyedül maradt a sötét
szobában, míg a velencei a keze ügyébe helyezett néhány gyertyát, és búcsút intett a földön térdeplõ fõpapnak. Sebe nem imádkozott sokat, a szúrás visszatért
a bordáiba, a tenyerét a gyomrára szorítva összeroskadt, de most nem tudta még
az ujjaival sem kitapintani a fájdalmat. Hallotta a magyarok nevetését a vidám
kiabálást, elképzelte, ahogy a tükörképeik a teremben kergetik egymást, de most
gyûlölte õket, hiszen a segítségükre szorult volna. A fájdalom csak akkor enyhült,
mikor a házban csönd lett, Sebe lassan imádkozva megkereste a sötétben a vízcsobogás hangjait, az érzékeivel követte a tengerrõl beáradó szélrohamokat, me-

68

tiszatáj

lyek keresztül-kasul járták házat, egy kicsit leültek a küszöbre, aztán visszatértek
a tengerre, hogy megijesszék a vitorlásokat, gondolta. A szagok is különösek voltak az Orseolo-palotában, melegek, édeskések, nedvesek, Sebe fiatalkorában ezt
az illatot érezte a fésülködõ nõkön, visszaborzadt, ahogy az emlék forrását a szívében megtalálta. De nem tudott sokáig borzongani, egy nagyobb félelem kerítette hatalmába. A Deliberatiót, a kéziratos ládát a tükrös szobában hagytam,
gondolta szorongva, meg kell keresnem, parancsolta önmagának, a gyertyát magasra emelve, már indult volna, de a táncoló gyertyafény megbicsaklott a kamra
mozaikdíszein.
Körbejárta a gyertyával a sarkokat. A bánatosan lobogó fényben hiúzok, ijedt
õzek, rókák, lelõtt madarak bámultak rá rendületlen, milyen szépek, gondolta
Sebe, ahogy gyertyával végigvizslatta a barna-szürke-rózsaszín kövecskéket.
A gyertyát most a feje fölé emelve, látta, hogy a kövecskék a mindenséget mutatják
be, a sarkokban meggyötört arcú óriások tartják az égboltozatot, míg vidám vagy
épp bõsz szelek fújdogálnak a szájukból. Elmosolyodott, hiszen arra gondolt, talán ezek a kanyargós vonalakkal ábrázolt szelek ezek a szelek érnek el a pusztaságra is. És mintha nem a föld vagy az állatok, hanem éppen az égbolt lett volna
a mûvész témája, nagy testû madárcsapat iramlott át rajta, talán sólymok vagy
vadludak, gondolta Sebe, és figyelte, ahogy a mozgásuk, a szárnyuk lebegése
kékre festi az eget. Magasra tartva a gyertyát, Sebe megszámolta, hány madarat
lát a mozaikon, talán mégiscsak vadludak, állapította meg. A pillantása, a kezében tartott gyertyafény most visszatért az oszlopsorhoz, Sebe jól tudta, hogy ilyen
oszlopok a római császárok idejébõl valók, láthatott ezekbõl eleget Gyulafehérváron. Az idõ térré változik, gondolta, hiszen másként hogyan is tudnánk felfogni
a változásait. Sebe elmélkedés közben fellökött egy széket, a forró viasz rácsöppent az ujjaira, de nem bánta, az se érdekelte, hogy a kísérõi mit gondolnak róla
a szomszéd szobákban.
A mozaikok, a sok-sok apró kövecske, gondolta, világossá teszi, hogy amikor
nézünk vagy látunk, az elménk is figyel, nemcsak a szemünk. Felemelt gyertyával, még egyszer végigpásztázta a mozaik-mindenséget, a végén minden kiderül,
gondolta, majd lebotorkált a lépcsõn, hogy a kéziratos ládát biztonságba helyezze.

2004. október

69

