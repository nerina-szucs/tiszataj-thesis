vi

M

Ayhan Gökhan
Bíró József
Dimény H. Árpád
Fekete Vince
Hartay Csaba
kabai lóránt
Krusovszky Dénes
Markó Béla
Térey János
versei
Géczi János
Halász Margit
Vincze Ferenc
prózája
Lengyel András
Miskolczy Ambrus
Colm Tóibín
tanulmánya
A

Vásárhelyi Őszi Tárlatról
Deák Csillag
Kölüs Lajos

m

tiszatáj
IRODALMI FOLYÓIRAT
Megjelenteti a Tiszatáj Alapítvány Kuratóriuma
a Csongrád Megyei Önkormányzat,
Szeged Megyei Jogú Város Önkormányzata,

n <3

a Magyar Nemzeti Bank és a Nemzeti Kulturális Alap
támogatásával.

HÁsz R Ó B E R T f ő s z e r k e s z t ő
A N N U S GÁBOR, ORCSIK R O L A N D , T Ó T H Á K O S
DOMÁNYHÁZI EDIT
SZÉKELY A N N A

szerkesztők

korrektor

s z e r k e s z t ő s é g i titkár

Felelős kiadó: Tiszatáj Alapítvány
Szedés, tördelés: Tiszatáj Alapítvány
A lapot nyomja: E-press Nyomdaipari Kft.
Szeged, Kossuth Lajos sgt. 72/B
Felelős vezető: Engi Gábor
Internet: www.tiszataj.hu e-mail: tiszataj@tiszataj.hu
Online változat: tiszatajonline.hu
Szerkesztőség: 6741 Szeged, Rákóczi tér 1. Tel. és fax: (62) 421-549.
Levélcím: 6701 Szeged, Pf. 149.
Terjeszti: Lapker (Magyar Lapterjesztő Rt.)
Előfizetésben terjeszti a Magyar Posta Rt. Hírlap Üzletága 1008. Budapest, Orczy tér 1.
Előfizethető valamennyi postán, kézbesítőknél,
e-mailen: hirlapelofizetes@posta.hu, faxon: 303-3440
További információ: 06 80/444-444
Egyes szám ára: 600 forint.
Előfizetési díj: negyedévre 1500, fél évre 3000, egész évre 6000 forint.
ISSN 0 1 3 3 1 1 6 7

Tartalom
LXVIII. évfolyam, 12. szám / 2014. december
DIMÉNY H. ÁRPÁD

homo(genezis)fon; Fecske utca 12; facebukolika ............

3

VINCZE FERENC

Albérlet-apokrif ..............................................................................

7

HARTAY CSABA

Átutazott; Évesek; Hősziget; Kiivott nyár ........................... 15

MARKÓ BÉLA

Formák; Áll a fény; Ha minden él ............................................ 17

KABAI LÓRÁNT

…és majdnem hiány ...................................................................... 20

HALÁSZ MARGIT

Talján kalendáriom (Úti levelek Mikszáth Kálmán stílusában) .............................................................................................. 21

TÉREY JÁNOS

Disznófő (Részlet A Legkisebb Jégkorszak című regényből) ............................................................................................. 30

BÍRÓ JÓZSEF

Karácsony (––––– 1950es évek –––––) .............................. 39

FEKETE VINCE

Első koan; Harmadik koan; Székely koan; Negyedik
koan; Ötödik koan; Hetedik koan ............................................ 43

AYHAN GÖKHAN

János, a legkedvesebbik. A jegyzőkönyv; Siennai Szent
Katalin. A szentek körülírása .................................................... 45

KRUSOVSZKY DÉNES

A kislány; Telér ............................................................................... 46

GÉCZI JÁNOS

A hang (regényrészlet) ................................................................ 48

COLM TÓIBÍN

Thomas Mann, avagy hogyan kényeztessük újabb módszerekkel a gyerekeinket (Mihálycsa Erika fordítása) . 56

LENGYEL ANDRÁS

„Ő tanított meg verset írni” (Egy különös kapcsolat:
József Attila és Tittel Margit) .................................................... 72

MISKOLCZY AMBRUS

Emil Cioran „A kétségbeesés csúcsain” avagy a fasiszta remény és reménytelenség dialektikája ......................... 77

mérlegen
BALÁZS IMRE JÓZSEF

Urbánus romok (Térey János: Moll) ...................................... 97

NAGY TAMÁS

Szavakkal festett (csend)életek (Géczi János: Viotti
négy vagy öt élete) ......................................................................... 101

URBÁN ANIKÓ

Az elveszett test és lélek (Ayhan Gökhan: János és János) ....................................................................................................... 106

LAPIS JÓZSEF

„A levágott fű sem én vagyok” (Krusovszky Dénes:
Mindenhol ott vagyok) ................................................................ 108

BAKONYI ISTVÁN

Egy felelős gondolkodó (Sándor Iván: A történelem
gépangyala [Válogatott esszék])112

KOVÁCS FLÓRA

Zárás-nyitás (Potozky László Áradás című kötetéről) ... 116

KOVÁCS KRISZTINA

Maszkok mögött (Tóbiás Krisztián és Szabó Palócz
Attila köteteiről) ............................................................................. 119

NÁTYI RÓBERT

A Szegedi Fiatalok Művészeti Kollégiuma és a Szegedi
Szabadtéri Játékok (Buday György 1933-as díszlettervének forrásai) .......................................................................... 125

Vásárhelyi Őszi Tárlat
DEÁK CSILLAG

Háztáji ................................................................................................. 131

KÖLÜS LAJOS

Szellemi útkeresések .................................................................... 134

ILLUSZTRÁCIÓK

Válogatás a VÁSÁRHELYI ŐSZI TÁRLAT anyagából a címlapon,
a 14., 38., 42., 47., 71., 76., 100., 105., 115., 124. oldalon,
a belső és a hátsó borítón.

DIMÉNY H. ÁRPÁD

homo(genezis)fon
„Sok ember azt hiszi, hogy az anyukája méhéből
csúszott ki, mint valami szépséges medúza…”
Mike Mykanic

engem anyám hangja szült valamiféle evidenciának,
torka gödréből első szóként hagytam el a bűvös szájat.
nem példátlan hisz isten is csak úgy az űrbe mondta fiat…,
aztán el is küldte közénk… – olvasta nekem esténként a Bibliát,
hogy megölték, megfeszítették – a halálra készített már az elején,
azóta mindig erre emlékeztet haja sírgödör feketén.
körvonala a régi most hogy már nem festi magát,
csak nézi az életet, mint kirakatból a próbababák.
anyám a hangadó, s a gyerekkor véget ért beszélgetés.
altass el, ne menj dolgozni, maradj még a fiad kérve kér.
elsóhajtott és újjászületni vágyó alkalom az ajkamon,
a szinte szakadatlan áradat ma foszlányos tartalom.
helyette kiáltsam égnek, uram, tréfáid kifogytak,
visszhangként zengjen, de értelme veszett a szónak.
szíve és gyomra minden nyavalyája ellenére,
csak irgalom kell, csak lenne már béke végre!
anyám könnyei félig az enyémek, már ez is haladás,
még mindig a gyermek nézi őt, ma meghal más.
egy kicsit örülök, hogy vereséget szenved,
úgy mondott bele a világba, hogy az nem létezhet:
hogy legyek hős e mértanilag egzakt mindenségben,
te tudod, te ott leszel, megoldod, de én mégsem.
vizet adhatok, esetleg lepedőt cserélek, ezt megteheti bárki,
harmadnapra … in nomine patris, et filio, et spiritus sancti.
anyám, a fájdalom lassú méltósággal bontja csonkolt szárnyait,
hányásrohamba torkollik, sugárzik hús alatt a csontot törő ekrazit.
rosszul festett hajad az álom fakó fényében von fölém sátrat,

„

4

tiszatáj

férjed aszott teste, mint a koszorúk, fenyőszagot áraszt.
először látlak úgy, ahogy fentről látnak, együtt húzzuk a strigulát.
nem védsz meg, nem védlek, apám haldoklik, s mi krepp-papírfigurák.
az éjszaka egyik oldalt behatol, a másik oldalon lyukat üt a semmibe,
anyám, egy szóval mondd, és … de csak szóközök, és nincs ige.

Fecske utca 12
1.
nálunk még lift sem volt
csak egy lepukkant hátsó bejárat
azon jártak ki-be összevissza
a közvetlen szomszéd a huzatot szidta
földszinten laktunk
s ehhez járt egy kis udvar
kert na meg a lépcsőházi húgyszag ami leginkább nekem
volt ismerős eltartott
amíg nyakamból előhalásztam
s próbálkoztam a kulccsal
egyszer rajtakaptam egy lányt
ott kuporgott tekintetemtől
megalázottan miközben
csorgott lába aranyló
pihéi közül a vizelet
dühömben hogy anyámnak
kell majd felmosnia
kirángattam és fenéken rúgtam
aztán később amikor már
a fürdőszobában csak magam voltam
biológiailag teljesen érett
levetkőztettem valami
megmagyarázhatatlan félszeg akarattal
s hasára kentem magom

2014. december

5
2.
tizenhárom lakrész egy tömbben
az elosztása egyedi
a földszinti meg az utolsó emeleten háromszobás
az elsőn pedig egy garzonlakás
nem emlékszem hogy hívták a fickót
aki egy ideig ott lakott
valami romános név dereng
arca olyan vízszerű volt
homlokán újszülött kígyóként
tekeregtek az erek
feje félbehagyottnak tűnt
egyszer majdnem bennégett
de meg is megfulladhatott volna
a levegőnek zavaros izét
a füstöt én vettem észre
aztán apám bemászott az
ablakon ő pedig részegen feküdt
majd a vinil-padlóburkolatra okádott
ahányszor találkoztunk
mosolyogva emlegette
megmentettél kölyök csokit veszek
de talán annyit sem ért neki az élete
3.
soha nem láttam senkit úgy ajtót berúgni
mint azt a nagydarab civil ruhás jagellót
ő volt az erő az egyenruhások közt
csattant a bakancs ugyancsak fölöttünk
az ajtó ki gondolta volna alig engedett
aztán arcától a nadrágja ráncáig feszült
a tizedik csattanásra betört
s talán tehetetlen dühében
adta a szájhasító pofont
a férfinak akit én mentettem meg
kitépték cipőfűzőit nadrágszíját
hátratört kézzel fájdalmában
is vigyorgott rám a lépcsőfeljáróról
ajka mozgott groteszkül elnyúlt
ne félj lesz csoki

„

„

6

tiszatáj

facebukolika
most ősz s tavasz között télbe fúlva
mint domb sarába fagyott televény
nyápic lelkemet balzsamozd újra
már nem kell a mesétlen kinti fény
ne küldj szomorúságot mély havat
a kódhiba még megfejtésre vár
– hogy minket is felkap s beleforgat
kereng majd létformába önt a gyár?
kárpótol a kristályos szervetlen
hol gerle boldogak a boldogak
s beköltözhető virtuál’ terem
a nevén nevezhető dolgoknak
semmibe telepítek programot
az létrehoz egy új parancsikont
úgy érzem ebben egyre jobb vagyok
gesztusgyakorlat képernyősíkon
bár egyéb munka sose lenne itt
pásztorként olvasom a szavakat
romlandó testben élő monolit
írj rám üzenj eljött a pillanat
áramló adatok sodra mélye
fájlokat másol át másik fájlba
vegyülünk álmatag konkáv térbe
s marad az érzések gigabájtja

2014. december

7

„

VINCZE FERENC

Albérlet-apokrif
Nem túl gyakran szoktunk találkozni, mert nincs sok értelme, fogalmaztam meg valamikor két-három hónapja, amikor zárásig ücsörögtünk a Turisztban. Nincs semmi
értelme, mondtam Krisztának, aki a tízedik fröccs után is ugyanolyan elkeseredett
arccal bámult maga elé, mint mikor pár órája összefutottunk az Astorián. Semmi értelme, ismételtem, immár csak magamnak, mert Kriszta nem figyelt. Nem szokott
figyelni, keresztbe teszi a lábát, rákönyököl, vörös haja a szemébe lóg, és nem látni,
merre néz. Ha néz egyáltalán valamerre. Gyanítom, az utóbbi időben nem néz. Csak
mered kifele a világba, néha belekortyol a fröccsbe, újra és újra belekortyol, aztán
visszahúzódik szemébe hulló vörös haja mögé, és nem szól. Azt hiszem, addig jó,
amíg nem szól. Mostanában már én sem szólok. Ha szólok, vagy szól, ugyanazt
mondjuk. Ugyanazt ismételgetjük megállás nélkül, egymás szavába vágva soroljuk.
Fölösleges, mondtam pár hónapja, s azóta nem is találkoztunk. Jobb ugyan nem lett,
de legalább nem hallgatjuk egymást magunk elé meredve, a változtatni tudás minden lehetősége és képessége nélkül.
Tegnap ismét összefutottunk, miután tegnapelőtt zokogva hívott fel, nem bírja tovább. Én sem, akartam rávágni még a telefonban, de semmi értelme, idéztem fel magamban magamat, s végül nem szóltam semmit. Csak annyit, találkozzunk másnap,
hátha meg tudjuk oldani. Ugyan le kellett mondanom pár órámat, de ez már nem oszt,
nem szoroz semmit, jobb nem lesz, rosszabb sem. Zokogott, megállás nélkül zokogott
a telefonban, már az is eszembe jutott, sosem fogja abbahagyni, de aztán hirtelen befejezte, és közölte, akkor találkozzunk. Találkozzunk, mondtam, hátha meg tudjuk oldani. Persze hogy nem tudjuk, de mit mondtam volna. Hogy ne? Nem vagyok én olyan,
ha valakinek szüksége van rám, nem utasíthatom el. Hogy miért nem utasíthatom el,
ezen már nem szoktam elgondolkozni, habár lehet, egyszer érdemes volna. A túl sok
gondolkozás megöli az ösztönöket, állapítottam meg egyszer, talán pont Krisztának
fejtettem ki zegzugos elméletemet a gondolkozás és az ösztönök összeférhetetlen voltáról, de ha jól emlékszem, látványosan nem érdekelte. Be is fejeztem rögvest, nem
folytattam mindannak a kifejtését, miért is lehetetlen a kettőt egyszerre kivitelezni.
Mert kivitelezhetetlen, folytattam volna tovább, de nem tettem. Keresztbe tette a lábát, rákönyökölt, szemébe lógott a haja, és maga elé meredt.
Itt ülök és várom. Ismét a Turisztban, ismét egy fröccs és Marika társaságában.
Néha elmélázom azon, vajon Marika nem unja-e rettenetesen a lecsúszott, hajdani
bölcsészek, a rettenetesen okos egyetemisták, mindenüket elvesztett hajléktalanok és
verseiket fennhangon szavaló költők eszmefuttatásait. Vajon nem unja-e minden ál-

„

8

tiszatáj

dott nap kitölteni a fröccsöt, a vizezett sört, a rövidet, majd éjfél felé mindenkit elhajtani a jó büdös francba, kitolni az ajtón a sarokban üldögélő alkoholistát, a saját poémájától megrészegült költőt, a diákjába szerelmes ötvenes tanárt, a söröskorsóba rövidet dobáló dülöngélő egyetemistát. Vajon nem unja-e, hogy ismét itt vagyok, hogy a
sarokban ismét ott üldögél az alkoholista, hogy hamarosan bejönnek az egyetemisták
és felzabálják az összes zsíros deszkát, és minden egyes alkalommal, jó hangosan,
hogy Marika is feltétlenül meghallja, ma is kifejtik majd, mennyire szar a bor és menynyire sok a víz a sörben. Vajon nem unja-e, hogy minden nap alaktalan tömlőkből facsarja bele a tablettás bort a kimérőbe, hogy felönti vízzel a sört, hogy feltörli és kipucolja a tegnap összehányt budit. Szóval vajon nem unja-e, ezen szoktam mélázni,
teljesen fölöslegesen, mert nem unja, itt volt tegnap, tegnapelőtt, és itt van ma, holnap, holnapután. Vagy unja, és itt lesz. Ez egyelőre még biztos. Meg az is, hogy elmélázhatok rajta még egy ideig, ha újból lesz időm rá, ha ismét Krisztára várok majd,
hogy kiöntse a lelkét. Mert lelke az van. Kibaszott nagy lelke van, csak bírja az ember
befogni. Persze nem bírja, hogy is bírná, a sajátját sem bírja az ember befogni, mert az
embernek, és ezt nem illik elfelejteni, magának is kibaszott nagy lelke van.
Tegnap Kriszta kiöntötte a lelkét. Éppenséggel pont ez hiányzott még a Turisztból, mintha nem lett volna már éppen elég kiöntve a pultra, az asztalokra, az asztal
alá, a budiba. Betelt a pohár, mondta, végképp betelt a pohár, tovább nem bírom,
elegem van az egészből. És akkor kiöntötte. Hiába költöztem el, hiába mondtam fel
az albérletet, megtaláltak, utánam jöttek, és feljelentettek a rendőrségen. Feljelentést tettek ismeretlen tettes ellen, hogy eltűnt a mosógép. A tulaj feljelentést tett,
hogy eltűnt a mosógép, amit az ingatlanosok vettek, mert mondtam nekik, hogy
mosógép nélkül nem költözöm oda. Meg anélkül sem, hogy rendbe tennék a villanyvezetékeket, a mosogatót, a fürdőt, a fűtést. Kriszta keresztbe tette a lábát, rákönyökölt, kissé előre hajolt, közel, bele az arcomba, és kiöntötte. Rendbe tették, persze, hogy rendbe tették, akkor kezdték rendbe tenni, mikor beköltöztem. Odaküldték Sanyit, hogy nézze meg a villanyvezetékeket, mert ha bekapcsoltam a gépem,
zúgni kezdtek a hangfalak, búgtak, s hallani lehetett, amint a falban száguldozik az
áram. Jön, felgyorsul, beveszi a kanyart, búg a hangfal, szikrázik a villanyóra, és ez
volt rendbe téve, ez mind rendbe volt téve, csak éppen halálfélelmem volt minden
éjjel, hogy leég a lakás velem együtt, mondta Kriszta, de hát szeretett túlozni kissé.
Leég, és ott égek én is, mint valami balek, aki nem talált magának még egy rendes
albérletet sem, de aztán jött Sanyi, mindenféle szerszámokat hozott, vésőt, fúrót,
meg csöveket, kábeleket, és szétvéste a falat, mert szerinte nem volt kicserélve a
vezeték, ezért búgott a hangfal, ezért szikrázott a villanyóra, s miután egy hétig járt
hozzám kávézni, egyik nap bejelentette, végzett, ki vannak cserélve a vezetékek,
most már nem búg a hangfal, most már nyugodtan alhatok, nem fog rám égni a lakás. Aznap éjjel arra ébredtem, szikrázik a villanyóra, s ugyan nem búgtak a hangfalak, mert ugye kipróbáltam, bekapcsoltam őket, de a villanyóra kisebb tűzijátékot
produkált az előszobában, már csak a girlandok meg a Margit híd hiányzott, és egé-

2014. december

9

„

szen augusztus huszadikán éreztem volna magam, a Duna már annyira nem hiányzott, mert a tűzijátékkal egy időben csöpögni kezdett a fürdőszobában a gázkazán, s
az alatta felgyűlt víz kisebb patakokban indult meg a nappali felé, hogy mire kirohantam az előszobába, leverni a biztosítékokat, már egész ügyes kis folyóvá duzzadt
a nappali közepén, éppen az íróasztalom alatt, mondta. Reggel kilenckor megjött
Sanyi, újra szerszámokat hozott, s miután megkávézott, felvilágosított, ő ugyan nem
költözne ilyen lakásba, hiszen itt bármikor bármi megtörténhet, nem is tudom, hogy
merted kivenni, szar ez az egész, hiszen jól látszik, hogy a gázkazán ezer éves, az
ilyet csak az nem veszi észre, aki nem ért hozzá, mondta Sanyi, mondta Kriszta, aki
keresztbe tett lábakkal ült szemben velem, és Marika újabb fröccsöt tett elénk, immár a harmadikat. Sanyi szerint a villanyórával volt gond, hívd ki az elműt, mondta
Sanyi, de addig megszerelem a gázkazánt, legalább az nem fog csöpögni, és beköltözött egy hétre a fürdőszobába, leszedte a kazánt, vagyis azt a fém vázat, ami eltakarta magát a szerkezetet, a franc tudja, hogy hívják, pedig Sanyi mondta, hogy hívják a
vázat, ami eltakarja a szerkezetet, de nem jegyeztem meg, minek megjegyezni, a lényeg, hogy megszereli a kazánt, és egy hét múlva újra elment, immár jó volt a kazán
és közben az elmű felszerelt egy újabb villanyórát, oda a másik mellé, most már két
villanyóra volt az előszobában, és, ha elfelejtettem volna mondani, még egy a fürdőben, mert a fűtés villannyal ment, mondta is Sanyi, ilyet még nem láttam, hogy két
villanyóra legyen egy lakásban, de most már nem kettő volt, hanem három, három
kibaszott villanyóra, s mikor hó végén le kellett olvasni őket, érdekes módon mindhárom működött, mindhárom más kilowattórát mutatott, s akkor felhívtam az elműt, mondják már ugyan meg, melyiket is kell leolvasni, mivel három van, és így,
egymagamban nem igazán tudom eldönteni, melyiket is diktáljam be, mondta Kriszta. Mindhármat, mindhármat diktálja be, mondta egy kedves hang a telefon másik
végén, ha mindhárom működik, akkor mindhármat diktálja be, de miért működik
mindhárom, kérdeztem vissza, azt én nem tudom, mondta a kedves női hang a telefon másik végén, de ha mindhárom működik, akkor mindhármat be kell diktálni, így
helyes. Bediktáltam mindhármat, és végre kezdtem megnyugodni, működik a villany, nem búg a hangfal, nem szikráznak a villanyórák, sőt, még a víz sem csepeg a
kazánból, de akkor, két nap múlva, elaludt az őrláng, mert így hívják, tudtam meg
Sanyitól másnap, aki szerszámokkal felszerelkezve kijött, és leszedte ismét a vázat,
meg azt a pöcköt, amin égett a láng, biztos mondta, hogy hívják azt a pöcköt, mert
Sanyi mindig tudja, hogy hívják az ilyen dolgokat, a pöcköt, a vázat, és megtisztította a pöcköt, kifújta valami szerkezettel, majd visszaszerelte a helyére, megitta a kávéját és elment. De másnap megint elaludt az őrláng, miket meg nem tud az ember
egy albérletben, és felhívtam az ingatlanosokat, hogy ismét elaludt az őrláng, mire
visszakérdeztek, hogy mi aludt el, mondom az őrláng, mondta Kriszta, az őrláng
aludt el, mondom, akkor kiküldjük Sanyit, mondták, de ne küldjék Sanyit, mert Sanyi már megszerelte egyszer, és most ismét elaludt, talán egy gázszerelőt kellene
küldeni, mondtam, akkor küldünk egy gázszerelőt, mondták kedvesen, és másnap

„

10

tiszatáj

kijött a gázszerelő, aki leszedte a vázat, a pöcköt, kifújta egy szerkezettel, és megjegyezte, érdemes lenne egy szénmonoxid mérőt szereltetni a fürdőszobába, ha nem
akarok meghalni, vagy ha nem szerelek, mert ő megérti, az pénzbe kerül, akkor legalább hagyjam nyitva az ajtót éjszakára, mert úgy legalább szellőzik, mondta, ezt
mondta, legalább, legalább szereljenek egy szénmonoxidmérőt a fürdőszobába,
mondtam az ingatlanosoknak, akik mondták, megkérdezik a tulajt, aki éppen Amerikában kutat, megpróbálják két héten belül felhívni, addig legalább hagyjam nyitva
az ajtót, ha már a szerelő azt mondta, mondta Kriszta.
Marika újra lecserélte a poharakat, újabb fröccsöket hozott, a negyediket vagy az
ötödiket, kicsit megbillentette a poharakat, amint elénk tette őket, kicsit kiömlött a
tablettás bor az asztalra, kis tócsák keletkeztek, tablettás tócsák az asztal közepén,
ha belenéztünk volna, még megpillantottuk volna magunkat, de nem pillantottunk
sehová, meredtünk magunk elé, legkevésbé magunkat akartuk volna megpillantani,
Kriszta legalábbis, de én sem törekedtem feltétlenül, hogy szembenézzek magammal, tök fölösleges, látja magát az ember reggelente a tükörben, éppen elég napjában egyszer szembesülni a valósággal, nem kell ezt feltétlenül erőltetni, teljesen fölösleges, ahogyan a Krisztával való találkozások is teljesen fölöslegesek, nem vezetnek sehová, és közben még Marika is elunja az életét, mert az alkoholista nem szól
egy szót sem, és még az egyetemisták sem jöttek be, hogy feldobják kicsit a hangulatot néhány sörbe dobott röviddel, s ügyeletes költőnk sem tévedt be, feltehetőleg a
délután felolvasandó versét faragja egy pesti albérlet konyhaasztalánál, mert hol
máshol faragná, csupán kivételes esetben laknak a költők Budán, inkább Pesten
szoktak, külvárosi panelokban, esetleg ferenc-, de inkább józsefvárosi bérházakban
ücsörögnek, tablettás bort isznak a konyhaasztalnál, verset faragnak, főként éjszaka
és délelőtt, mert délután és este társasági életet élnek a Turisztban, vagy valami hasonló helyen, ahol az éppen ügyeletes Marika kénytelen-kelletlen meghallgatja az
éppen nemrég született remekművet, hiszen az csak természetes, hogy költőink
remekműveket vetnek belé a világba, mi mást vetnének, ha legalább ők nem hiszik,
hogy remekművet faragtak, akkor nem maradna más csak Marika, de hát Marikát
nem érdeklik a remekművek, csupán a bor meg a sör, meg hogy mindenki elhúzzon
a francba éjfélkor, ami valahol azért mégis érthető, minekutána egész nap mást se
csinált, mint koszorútlan költőket, alkoholistákat, rettenetesen okos egyetemistákat
hallgat fél lábon a pult mögül.
Legalább nyitva hagytam az ajtót, hátha mégsem fognak elszállítani szénmonoxid mérgezéssel, és másnap megjött a kéményseprő, aki miután megtalálta a
konyhában befalazott nyílást, dühében egy vésővel leverte a vakolatot, majd kinyitotta, és megállapította, hogy a nyílás nem szellőzik, továbbá a befalazás egészen
szabályellenes, s hogyha két héten belül nem csináltatom meg, feljelent az arra illetékes hatóságnál, feljelent és elzáratja a gázt, mert nem akarja, hogy a halálom az ő
lelkén száradjon, mondta Kriszta. Az embernek kibaszott nagy lelke van, én mindig
mondtam, állapítottam meg magamban, de csak magamban, nem akartam elterelni,

2014. december

11

„

megakasztani a gondolatmenetet, ezért csak magamban állapítottam meg, hogy
még a kéményseprőnek is rohadtul nagy lelke van, milyen is lehetne neki, ő is csak
ember. Érted, baszd meg, nem akarja, hogy a halálom az ő lelkén száradjon, érted,
az én halálom, kezdett Kriszta hisztérizálódni tegnap, és akkor felhívtam az ingatlanosokat, hogy azonnal hívják fel a kéményseprőt, és rendeljék meg vagy kérjék meg,
mit bánom én, hogyan csinálják, csak tegyék már rendbe ezt a kurva lakást, mert
már két hónapja itt lakom, és azóta semmi mást sem csinálok, mint várom Sanyit, az
elműt, a gázszerelőt vagy a kéményseprőt, és már kibaszottul elegem van ebből,
nem lehet itt élni, tegyék már rendbe ezt a kibebaszott lakást, üvöltöttem a telefonba, mondta Kriszta, lehet, hogy nem kellett volna üvöltöznöm, de ez van, egyszer elszakad az ember cérnája, és akkor nem gondolkozik ilyen kicsinységeken, hogy
üvölt vagy nem üvölt, nem, kérdezte Kriszta. Nem, válaszoltam megnyugtatóan, de
mi mást válaszolhattam volna, hogy de, az ember gondolkozik és nem üvölt, hát
nem gondolkozik, hanem üvölt, persze ez már kevésbé civilizált eljárás, de hát mit
várjunk egy ilyen helyen, egy ilyen országban, mást nem várhat az ember, egy idő
után még az olyan civilizált német tanárnak is elszakad a cérnája vagy tele lesz az
orra, hogy a jó öreg germanizmussal éljek, mint én, még nekem is elegem lett, mikor
a legutóbbi költözködés alkalmával fél napig radíroztam a falat, három kurva radírt
fogyasztottam el, míg teljesen fehér nem lett a fal a kis fekete csíkoktól, vonalkáktól,
melyek a fal rendeltetésszerű használata közben keletkeznek, de persze, hogy mi a
rendeltetésszerű, azt a tulaj mondja meg, tehát vagy radírozod a falat, elfogyasztva
három radírt, vagy fested a lakást, és szidod a tulaj jó édes kurva anyját.
Ekkor már tudtam, igen, tudtam, hogy el fogok költözni, hogy felmondok és elköltözöm, de még nem érett meg az elhatározás, még kellett valami, pedig akkor
kellett volna, és nem megvárni, hogy a tulaj hazalátogatása során meglátogasson,
szétnézzen a lakásban, végigbámulja a bugyijaimat a szárítón, ott csorgatta a nyálát
az a köcsög, majd megállapította, a szekrények túl közel vannak tolva a falhoz,
nyomot fognak hagyni, és az bizonyos, hogy nem ő fogja majd kifizetni a festést,
szóval ez mondta, majd a konyhában megkérdezte, dohányzom-e, mert érzi. Ha érzi,
miért kérdezi, gondoltam, de nem szóltam semmit, most mit szóltam volna, de akkor így nem lesz jó, mondta ismét, mert a füst elszínezi a falakat, és az bizonyos,
hogy nem ő fogja majd kifizetni a festést, szóval legyek szíves, abbahagyni a dohányzást, legalábbis, ha nem vagyok képes leszokni, s ez, ugye tudom, csak a gyenge, jellemtelen emberek tulajdonsága, akkor csak a gangon gyújtsak rá, ha a szomszédok megengedik, mondta a tulaj, mondta Kriszta, és a kurva anyját az ilyennek,
folytatta, ezek azt szeretnék, hogy a lakás közepén lebegjek, mint valami szellem, ne
érjek a falához, a parketthoz, semmihez, a kurva anyját, mind dögöljenek meg, én
kötném föl őket egyenként, sorban egymás után, de Kriszta, mondtam, csak hogy
mondjak valamit, de csak legyintett, te nem két napig vakartad múltkor a falat, akkor meg mit dekrisztázol itt nekem, pont leszarom őket, és akkor aztán jött a tél,
meg a hideg, és tudod, akkor aztán kiderült, hogy milyen fantasztikus megoldás a

„

12

tiszatáj

villanyfűtés, mert ami gázzal húszezer egy hónapban, az villannyal legalább a duplája, legalább, érted, annyi pénze senkinek sincs, hogy még ezt is leperkálja, ezért aztán ültem nagykabátban a szoba közepén, végül a konyhában a tűzhely előtt, azzal
fűtöttem, hogy ne menjen a fűtés, mert azt kifizetni nem tudtam volna, és ezért aztán felmondtam, mondtam az ingatlanosoknak, ennyi volt, vége, december elsejétől
költözöm, közöljék a tulajjal, ennyi, vége, keressen másik balekot, nekem elegem
lett. Elegem van nekem is, gondoltam, pont ennyire elegem van nekem is, de hát
semmi értelme sincs elmondani, semmi, semmi, mert úgysem fog történni semmi,
én nem tudok változtatni rajta, pénzem nem lesz, Krisztának sem lesz pénze, hogy
lakást vegyen, egyikünknek sem lesz pénze, úgyhogy rohadunk tovább az albérletben, és örülünk, ha nem basznak ki minket, de pont ezért semmi értelme sincs
ezeknek, ezeknek a kiöntéseknek, jobb nem lesz, rosszabb igen, mert a végére egész
tablettásan bebaszunk, és talán még egy rövid pillanatig el is hisszük, hogy majd
másképp lesz, de sosem lesz másképp, másnap Kriszta szépen nekiáll tördelni, én
meg kimegyek Pilisszentbaszóra és Rákoslófaszra, hogy néhány ötvenes, jól szituált
könyvelőt az ichbin-dubist rejtelmeire oktassak hajnali fél hétkor, mert ekkor van
idejük. Ekkor… De tudod, akkor végképp betelt a pohár és felmondtam, mondtam is
az ingatlanosoknak, hogy felmondok, a tulaj meg üzente, hogy fizessem ki a szerződés lejártáig a lakbért, meg mindent, és hogy nehogy el merjek költözni, mert akkor
perelni fog, beperel, ő lesz a felperes, én meg az alperes, mi más, baszd meg, mi más,
alperes, de hát már megszoktam, ez még nem voltam, eddig csak albérlő, alvállalkozó, allófasz, most aztán leszek alperes is, de kiköltöztem, mindent okosan lefényképeztem, szóltam az ügyvédnek, mert már csak az tartja velem a kapcsolatot, a tulaj
már jó előre beizzította az ügyvédjét, szóval mondtam neki, ha idejön, átadom a
kulcsot, ha nem, úgy is jó, bedobom a postaládába, és természetesen azonnal ott
volt, loholt, jött, átvette a kulcsot, lefényképezett mindent, és figyelmeztetett, még
találkozunk, mondta Kriszta. Még találkozunk, mondta, természetesen még találkozunk, naná, habár ha rajtam múlik, akkor soha többé nem fogunk, éppen elég volt
ez, többet nem igazán akarok már találkozni, sem vele, sem az ügyvéddel, egyikükkel sem, de hát hiába akarok én bármit, az persze nem úgy történik, mert aztán a
kulcsátadást nem fogadták el felmondásnak, és egy hét múlva megkaptam az ügyvédtől a felszólító levelet, hogy fizessem ki a szerződés lejártáig fennmaradó bérleti
díjat, ami még vagy öt hónap lett volna, fizeti a halál mondtam nekik, azaz írtam,
nem fizetek egy fillért sem, de hát megint írtak, hogy akkor per lesz, mert ő megígérte, nehogy azt higgyem, hogy nem tud Amerikából feljelenteni, fel tud, bizony,
higgyem el, és megkeserülöm, meg ám, szóval jobb lesz, ha fizetek, írta a tulaj,
mondta az ügyvéd a telefonban, és természetesen nem fizettem ki semmit, hiszen
honnan, honnan lett volna erre pénzem, örülök, hogy a mostani albérletet ki tudtam
fizetni, és ez megy már két hónapja, ír, írok, ír, írok, aztán nemrég felhívtak a rendőrségről, hogy fáradjak már be, mert Tóth törzsőrmester kihallgatna az eltulajdonított mosógép ügyében, mondta Kriszta tegnap.

2014. december

13

„

Látványosan belefáradt az áradatba, megcserélte lábait, rákönyökölt, vörös haja
belelógott a szemébe, és egy hajtásra kiitta a maradék fröccsét. Erre nincs mit mondani, nem lehet, hiába is erőlködtem volna, belefáradtam én is a monológba, de hát,
ugye, mit mondtam volna, hogy ne aggódjon, ezen nem lehet nem aggódni, ez olyan
dolog, amin az ember aggódik, még akkor is, ha nem tehet az egészről, még akkor is,
ha semmi köze a mosógéphez, és Marika újabb fröccsöket hozott, nekünk is meg a
közben megérkezett egyetemistáknak is, lassan megtelt a Turiszt, megérkezett a
törzsközönség, az alkoholista a sarokban, az egyetemisták a másikban, az ötvenes
tanár már diákja nyakát csókolgatta, meg mi, egyszóval mindenki ott volt már, Marika elemében érezte magát, már nem löttyintette ki a fröccsöt, újratöltötte a boros
edényt, újabb adag tablettás bort csavart bele a tárolóba, fogyott a bor, a sör, alakult
az este, közeledtünk a szokásos mennyiséghez, s Kriszta, ahogy szokta, egyre elkeseredettebbé vált, nem számított a fröccs, mint ahogy sosem számított. Vigasztalni
meg fölösleges lett volna, hiába mondtam volna bármit is, hiszen nemrég még falat
radíroztam, hatalmas elánnal, nekifeszülve a radírnak, a falnak, csak úgy fehéredett
minden a szobában, olyan fehér lett, olyan tiszta, mint újkorában, ha volt egyáltalán
újkora a falnak, a lakásnak bizonyosan, de persze ez nem látszott…
Azt mondta, kihallgatna, érted, felvenné a jegyzőkönyvet a mosógép ügyében,
mert a tulaj feljelentést tett, hogy eltulajdonítottam a mosógépet, hogy mikor beköltöztem még ott volt, mikor kiköltöztem, már nem volt ott, nem szerepel a leltárban,
és hiába mondtam, azt az ingatlanosok hozták, le se szarta, volt, nincs, írta, mert ráér, ráér levelet írni, meg engem baszogatni Amerikából egy szaros mosógép miatt,
amit az ingatlanosok hoztak, mert mondtam, ha nincs, nem költözöm, odahozták,
majd a kiköltözés előtt elvitték, mert az ő tulajdonuk volt, ők vették, erre meg ez a
fasz feljelentést tesz, hogy eltulajdonítottam a mosógépet, ami nem is az övé volt,
amit sosem látott, csak hallotta, hogy volt, most meg nincs, én meg mehettem tegnap elbeszélgetésre Tóth törzsőrmesterrel, aki kijelentette, ő nem tehet semmit, ő
le kell folytassa a nyomozást, hiszen a mosógép eltűnt, és hiába mondtam neki, nem
tűnt, hanem elvitték, pont ez a baj, mondta Tóth törzsőr, elvitték, de azok vitték el,
akik hozták, mondtam, mondta Kriszta, de elvitték, mondta a törzsőr, és volt, nincs,
tehát nyomozni kell, ez a szabály, ha feljelentés van, akkor nyomozni kell, nincs mit
tenni, és most mondja el, maga szerint hol van a mosógép, folytatta a törzsőr, de hát
nem tudom, hol van, elvitték, mondtam, de miért engedte, hogy elvigyék, kérdezte
Tóth törzsőr, mert nem az enyém, mondtam, és éreztem, ha még egyszer megkérdezi, elküldöm a jó büdös kurva anyjába, mert ennyire nem lehet gyökér valaki,
ennyire gyökér még akkor sem lehet, ha rendőr, mondta Kriszta könnyes szemmel,
és persze megkérdezte még egyszer, hogy akkor hol van az a kibaszott mosógép, és
persze nem küldtem el a jó büdös kurva anyjába, mert azért egy törzsőrt még sem
küld el az ember a jó büdös kurva anyjába, mert még feljelentene hivatalos személy
sértegetéséért, és már csak éppen az hiányozna, hogy a mosógép mellett feljelentést
tegyenek ellenem hivatalos személy sértegetéséért, mondta Kriszta, és éppen intet-

„

14

tiszatáj

tem Marikának, hogy akkor hozzon még egy kört, de Marika visszaintett, hogy vége,
lejárt az időnk, és elhessegetett, ahogyan a tyúkokat hessegeti el az ember a baromfiudvaron, hogy most aztán már húzzunk a jó büdös francba, mert éjfél lesz pár perc
múlva, és nem vagyok hajlandó ezt tovább hallgatni, tette hozzá önérzetesen, majd
látványosan leszedte az asztalokat, az alkoholistát kilökdöste az ajtón, az ötvenes
tanárt kitámogatta a szeretője, az egyetemisták is elkotródtak, s az időközben betévedt poétánk versét fennhangon szavalva, abban hangosan tiltakozva a rendszer,
Marika és a Turiszt ellen, kivonult az ajtón.
Itt ülök és várom. Ismét a Turisztban, ismét egy fröccs és Marika társaságában.
Tegnap azzal váltunk el, ma folytatjuk, ma befejezem a történetet, mondta Kriszta,
még elmondom, még el, csak hallgass meg, már nincs sok, mondta Kriszta szinte esdeklőn, mikor elváltunk egymástól az Astorián, és hiába mondtam volna, teljesen
fölösleges, hiszen úgysem fog történni semmi, semmi az égvilágon, én is elmondhatnám, de nem mondom, úgysem fog történni semmi, meghallgatom, meg én,
mondja csak el, mondja végig, ha akarja, öntse ki a lelkét, öntse csak ki, ezen már
úgysem segít semmi, senki, se én, se más. Szóval várom, Marika áll a pult mögött,
készíti a fröccsöket, az alkoholista már a sarokban, s lassan betévednek az egyetemisták, az ötvenes tanár és szeretője, lassan mindenki itt van, mindenki, aki csak
számít, már csak Kriszta hiányzik.

SZABÓ ÁBEL: FERENCVÁROS

2014. december

15

HARTAY CSABA

Átutazott
Novemberben napfény.
Este hidegizzadás.
Elvonási tünetekkel autók, szélvédők.
A védők hónapja. Az elfújt lángoké.
Beindultak az égi légkondik.
Klimatizált lett az ősz.
Október óta mondogatjuk,
hogy mindjárt karácsony.
Még egyszer ki kéne menni a telekre.
Még egyszer az idén tüzet rakni.
Még hozzál fát.
Be kell világítani az átutazott nyarat.
Hol járunk? Elaludtam.
Arra ébredek, hogy az ablakok nyitva.
A parkettát szú pusztítja.
A macska enni kér. Leolvadt a hűtő.
A belső fagyok is kiengednek.
Pára és füst szabadul.
A bezártság nem biztonság.
A november nem befejezés.

Évesek
Nosztalgia, ha a tujákat bámulom?
Régi szél ez. Bandi 42 évesen jön, mint Elvis.
Ugyanúgy, barkóval. Megismerem a halottakat.
De hol a telekkulcs? Kizárom-e magam?

„

„

16

tiszatáj
Az etetőanyag begyúrva, ott szikkad a mólón.
Hová töröljem a kezem? Bodorkát kéne fogni.
Csontival, ahogy viszi az úszót, húzza, cipeli.
Ahol hal, ott élet. Uszonyokat tárok.
Földi szárnyak ezek. Mígnem kiszáradnak.
Hol a törölköző? Talán bent a házban.
Anyu meg ne lássa a hűtőben a söröket.
Még csak tizenöt évesek vagyunk.
Ráömlik a hajnal a víztükörre.
Snecik rajzanak. Távolabb balin lebeg.
Se az elalvásra, se az ébredésre nem.
Csak a vízparti jelenésekre emlékszem.

Hősziget
Csak mások álmaiban vagyok szabad.
Nem kérdik reggel, hogy miért. Hová.
Eltűntem. Na és. Hőszigetel az idegen álom.
Melegszendvicset viszek nektek, alvók.

Kiivott nyár
Ahogy a nyár sem görcsöl, te sem oldódsz.
Kezedben könnyű sörösrekesz.
Tele üres napokkal a kiivott június, július.
Elengedni a nyarat, mint kamaszkori szerelmeket.
Engedd a nyarat, oldd el a köteleket.
Szabad hajó, ne legyen felelősség.
A talpamat néztem este a kádban. Sebes.
Rajta a telekre vezető út mocska.
Mezítláb mentem vissza a sarki büféből
a törött tetőcserepekkel feltöltött földúton.
Milyen puha és sértődékeny vagyok,
ha szakítani készül velem a nyár.

2014. december

17

MARKÓ BÉLA

Formák
Aba-Novák Vilmos: Fürdőző nők,
1922 körül, olaj, vászon, 140×112 cm,
magángyűjtemény

Végigtörlik a síkos agyagot,
óvatosan, persze, le ne sodorják
itt-ott az éppen felpuhított formát,
s nézik, ahogy keményedik s ragyog
a testük, egyik-másik darabot
hosszan simítják, mintha belemosták
volna a vízbe, és most visszahordják
ujjbeggyel, s külön-külön alakot
öltenek ismét, hiszen külön vigyáznak
párolgó tagjaikra, hogy kiváltak
a többiek közül, és megkötött
mindegyikük, s már semmi dolga sincsen,
de még megigazít rajtuk az Isten
egy-egy mellbimbót: morzsányi rögöt.

„

„

18

tiszatáj

Áll a fény
Aba-Novák Vilmos: Öböl, 1930,
tempera, fa, 100×110 cm,
magángyűjtemény

Nem érdemes hazudni, mert csak az van,
amit megláthatsz, és a képzelet
még inkább elfedi a lényeget,
ha megpróbálsz a festett vonalakban
s foltokban egy-egy üzenetre lelni,
hogy minden ábra valamit jelent,
és megszólal a mélység idefent,
míg áll a fény, s nincsen mögötte semmi,
se nap, se hold, hiszen csupán magára
csillog fehéren itt-ott még a víz,
hiába gondolod, hogy visszavisz,
aki átvitt a Styxen, s egy csapásra
az evezőlapáttól szétszakad
a szálkás rost is a felszín alatt.

2014. december

19

Ha minden él
Aba-Novák Vilmos: Erdélyi falu,
1935 körül, tempera, fa, 52×60 cm,
magángyűjtemény

Lassan elcsúsznak egymáson a síkok,
s nem látni, hogy egészen pontosan
hol van az árnyék, amit kihasított
a lemenő nap, festékfoltosan
vonulnak már haza az állatok,
hiszen nyilvánvalóan van hazájuk,
illetve otthonuk, s évszázadok
óta csakúgy zuhog a fény reájuk,
mert változatlanok, akár a kő,
a kert, az út, majd leghátul a dombok,
vagy ahogy újra lerázzák a lombot
a fák magukról, s úgyis visszanő
megint, és ott állnak lehajtott fejjel,
ha minden él, de nincs sehol az ember.

„

„

20

tiszatáj

KABAI LÓRÁNT

…és majdnem hiány
„kiárusítom a szaros gatyákat”
(fenyvesi ottó)

ki mondja meg, hogy tiltsam,
mi bántott hazafelé menet,
a valóság mindig sáros,
ha már elhangzott a rémes dialóg
(„mennem kell” – „nekem is”),
melyet inkább nem hallok meg,
csak kiabálok a kútba,
mindhiába,
tanuljak meg végre káromkodni,
ahogy próbálunk görbületet látni az egyenesbe,
mintha az reménytelivé tehetne bármit is,
vegyek egy nagy levegőt és osszam szét,
a fekete penge fölöttem töretlen,
hát tegyél mellém egy betűt,
számot vagy relációs jelet,
szabódsz és szabadkozol,
valaki holtra váltan baszik egy zuglói bérházban,
mint az isten unalmában,
de nyugi, csak megjátssza,
majd nevetünk ezen is,
egy félkész festmény nyomaszt hátulról,
és tényleg van az úgy,
hogy nincs más,
lófasz a magasban;
pusztán sterilizál a pillanat,
amikor már mindegy, hol vagy,
mert én nem vagyok.

2014. december

21

„

HALÁSZ MARGIT

Talján kalendáriom
ÚTI LEVELEK MIKSZÁTH K ÁLMÁN STÍLUSÁBAN
Kedves Barátomkám!
Esküszöm a sárga sapkámra, hogy a mai napomat megirigyelhetné tőlem sok
zsíros arisztokrata. Velencében vagyok, édes barátom, Velencében. Este érkezém,
holdbéli a táj. Köd kígyózik a Grand Canale felett. Emberek, gondolák, az összes hóbelevanc őszies. Persze, hisz október van. Annak is a vége. Krinolinos és krinolintalan keresztyén lelkek libbennek előttem. Az üveghíd felé tartanak. Delikát jelenség
innen nézve, tafotában tipegni szűk rokolyában, selyem kacabajkában. Mintha a
végzetébe lépdelne ott túl a hídon az a nagy fekete asszony. Egy címeres úr várja a
híd tetején, vicemérnöknek nézem innen. Forró csókban olvadnak össze. Kuruttyolnak is rendesen a békák, brekeke-brekeke, csak nehogy túl messzire hallatsszon a
hangjuk.
Beérünk egy fogadóba. A pult előtt kutya. Én dekorationak nézem, de ejszen,
megmozdul. Élő kutyát fogadóban legutóbb Kis-kürtösön láttam. Hello darling, hello
darling, köszönti a kutyát egy öreg polityikus utastársam. Én nem tudok egy kutyának ilyen fenségesen udvarolni, Kis-kürtösön ez nem divat. Kutyának, macskának
Tótországban kint a helye, és bár nagyon szeretjük, egyszerűen csak dög a neve.
A vendéglős jön felém. Elég imposztor figura. Virágok nyílnak a fogadó ablakában,
csak el ne hervadjanak idő előtt ettől a nagy zajtól.
Vino della casaval indítunk. Ezt Szklabonyán házi karcosnak hívjuk. Itt ül szemben velem egy igazi madonna a gyermekével, a kis Paoloval. Az asszony arcán isteni
nyugalom. Hófehér bőr, barna haj, nemes tekintet. Mellette egy őszbe csavarodó sógornő. Familiáris vacsora ez, látszik. Shréhvizavi két finomrózsa fehércseléd, éjszakai pillangó három úrficskával. Az egyik flegmatice szíjja a potya szivart. A lánykák
isznak, itatva vannak. Az egyik hajában sárga rózsa. Hej, hej, ez a rózsa fog még
okozni néhány kellemetlen órát ma éjszaka. Azon gondolkodom, hogyan osztoznak
meg majd rajtuk a fiúk. A félvér lányka ki lett sajátítva, vágyik rá az egyik legény,
mint éhes malac a kukoricára. Ösmérem én jól az ilyen ügyet. De inkább beszéljünk
okosabb dolgokról, tudniillik olyanokról, amit mán tegnap is elő akartam ránytani a
szűröm ujjából.
Azt mondja valami marha német tudós (fene egye meg), hogy sem a természetben, sem semmiben nincs „ugrás”. Coki német! Azért Margittya Halász az én nevem,
hogy nem parancsol nekem a német. Éppen azért is ugrom. Mégpedig erről az ügy-

„

22

tiszatáj

ről egyenesen egy ausztrál gyömbér-birtokosnéra és az ő kisdedóvónő barátnéjára,
akik itt ülnek mellettem. Parisból jönnek. Utazgatnak. Olyan természetük van, hogy
szeretik egymás gyenge oldalait nevetségessé tenni. Bizony, édes barátom, vidám
népek ezek. Aztán a Moulin Rouge-t kritizálja az egyik polityikusné, hogy túl sok
benne a női mell, a cici. A kissé túlsúlyos madame gúnyolja a lányok eroticus mozgását. Nem egyszer. Ötször. Hát ezt legszívesebben megírnám a Vasárnapi Újságnak.
Emlékszem, hogy egyszer Gyarmaton láttam egy ilyen polityikusnét, Gizellának hívták, és szép pályájú férje szép komótosan sárkányt csinált belőle. Szóval ez a
polityikusné ott vacsorált a Vörös Malomban, és az sem ízlett neki. Azon gondolkodom, hogy vajon mi lenne az, ami ízlene neki.
A pincér jön. Ez aztán a férfi, a miniszterelnyökre hasonlít. Fertály órát kacabajkáznak vele, de a szempillája se rezdül. Megaprehendálhatna, de nem teszi. Én meg
nyíltan beszélek hozzá. Mit játsszam itt meg magam. Úgyis látszik rajtam, hogy a
Lajthán túlról jöttem, és ezer év láthatatlan mangalicazsír-foltjait viselem a ruházatomon. Ez a pincér ziher átlát a szitán. Megvallom, szerfelett tetszik a tempója.
Előbb folyik felfele a Grand Canale, mintsem hogy elveszítse méltóságát.
Egy talján paraszt jön be nagy dérrel-dúrral az ajtón. Kajabál, szitkozódik. Mintha magának az ördögnek a gyalogösvényén érkezett volna. Azt ordítja, hogy olyan
vékony itt a fehérnép erkölcse, mint a suhogó nád, koronája hajló, töve mocsárba
vész. Mondjuk ez elég poetikus egy ilyen suttyó alaktól. De barátom, éppen tőled
tanultam, hogy ne ítéljünk soha külcsínybül.
Ezen pongyola levelemet tépd össze.

Második levél
Kedves Barátomkám!
Ha 'iszed, ha nem, Velencében nincsenek utcanevek, csak a kerület és a házszám.
Nem úgy, mint Alsópéteren, ahol még a kutyaólat is számozzák, mégpedig római
számmal. Az idő vasfoga előtt nincs respektus: szakadoznak a vakolatok a tengerre
épített házfalakról. Itt oly sok a bámulódó turista, de azért látszik, hogy vannak tisztes emberek is, akik dolgukra igyekeznek. Előttem bársonyba öltözött ficsúr, egy
Medici ivadék velocipéden kerekezik a hivatalba, és mobiltelefonjába kajabál. O
tempora, o mores!
A Nagy Kanális legnagyobb hídján állok, a Rialton. Hétezer cölöp, azaz culáp,
ahogy Miska pecsovics mondaná. Végignézek sok auslagot, nyírettyűt szeretnék
venni egyik barátomnak, aki országgyűlési képviselő. Hadd muzsikáljon kedvire, a
neveletlen hétszilvafás betyár mindenit. De halljad csak, barátom, négyszáz kis híd
van itt, háromszáz templom. A nehézség gyűjön rá erre a sok macskakőre, ni, majdnem megbotlottam.

2014. december

23

„

A nagy kolerajárvány idején kültéri szentélyeket tettek a házak falára, mert az
emberek nemigen nagyon kéjvánkoztak bemenni a templomokba, nagyon féltek a
kór terjedésétől. Szegény utcalányok, rájuk kenték a papok a járványt, hogy miattuk
van, a bűnös életmódjok miatt. Na dejsz' ezek a fényes homlokú papok is! Megvallom ilyen kombináció nekem nem jutott volna eszembe. Itt mindenhol kút hátán
kút. Hát persze, innen vitték a környező házakhoz a vizet. Goldoni is itt dolgozott
Velence legrégebbi színházában. Tőle származik az a mondás, hogy minden asszony
úgy viseli a viganóját, hogy a színes oldala van kívül.
A herceg fészke a Dózse-palota. A nyüstyit a világnak, de kutya burkus nép lakhatott itt. A Sóhajok hídján vagyok, barátom, és sohajtozom, mert nagyon fáj a köszvényem. Humanisztikus érzelmek rohannak meg, hallom a halálra ítéltek siránkozását. Ó de sokan raboskodtak itt, akiket csak a holló és a varjú siratott meg. Mert
még azt sem tudatták senkivel, hogy biza, szegény megholt.
Az Akadémián vagyok. Nagy kár, hogy nincs nagyobb platz a papírusomon, mert
richtig lefesteném valamennyi képet. Bellini, Georgone, Boccacció. Hogy miket látok
a picturákon? Testek in natura a folyóparton. Pocakos lánykák, izmos férfiak. Különösen a váll- és farizom van kidolgozva rajtuk. Míves palotákban bíborban, bársonyban, tafotában a nép. Ezek biz' nem polityikusok, ezek arisztokraták. Ó, mennyi
Kisjézus, a betyárját! Aztán lakomázó népek, akik a kutyákat csak úgy arrébb taszajtják. Csiba te, ne, te, ne! Ne bántsátok azt a jószágot! Fösvény, szívtelen, gőgös
népek!
Tintoretto! Gyönyörű setét tónusok, mint Pulszky-vármegyében a makkoltatott
sertés őszi hona. Veronese! Bámulódom, bámulódom, de meginterpellálom, hogy
bajuszos férfiembert nem látok, csak pucér arcúakat a képein. És egyikűjük sem
pélpázik. Milyen honatya lenne ezekbül? Se bajusz, se pélpa? Inyni azért remélem,
tudnak. Kelletlenül kullogok, és Kossuth Lajos születésnapjára gondolok. Oh, reneszánsz lánykák! Mélabús vágyakozás arczotokon, szemmeresztős tekintet, melyhez
félrebiccentett fej dukál, mint országgyűlési szónokhoz a címeres kulacs.
Én mondom, az Akadémia fénypontja Tiziano Szökés Egyiptomból című képe.
Olyan, mint egy fotográf. A szentpétervári Ermitázsból hozták ide egy nagy hordóban. A kép így néz ki: Mária egy kendővel a mellére kötve szamárháton szökteti a
kis Jézust. Egy kislány vezeti a hóka csacsit, József hátul kullog. Hát igen, őt valahogy
kifelejtették ebből, mint Bobok Sanyót a honatyaságból. Szegény Sanyó, mesélik,
hogy búoszlató vigadozásai közepett, három bizottmányi tagnak is elhúzatta a nótáját a megyebálon. De azok a bál után huszonnégy órával feljelentést tettek ellene a
jegyzőnél, hogy sértette őket a nóta egy-két phrazisa. Hát erre csak azt tudom mondani, hogy Sanyókám, legközelebb ne bizottmányi tagokkal menj bálba, hanem inkább a szeretőddel. Papírom fogy, drága barátom, szervusz.

„

24

tiszatáj

Harmadik levél
Kedves Barátomkám!
Nagy triumfussal vágtat a vonatom Velencéből La Speciaba. Épp Bolognába ért.
Képzeld, a bilétet elhánytam, jött az inspektor, fertálymágnáskodott egy kicsit, de
hagytam. Látszott rajta azért, hogy annyira nem mágnás, hogy márványvályúból
etesse a lovát. Megvallom, érdekes nép lakja e tájat, nem egy kombináló polityikus
arcú egyik sem, inkább olyan carpe diem ábrázatúak. Ez a körteképű ficzkó is, az
aranypaszománnyal díszített derekával, jobban emlékeztet egy falusi víg korcsmárosra, mint egy fontoskodó viceispánra.
Ó, mennyi alagút! Ámbátor megvallom, alagútban elég nehéz csodálni a talján
természet szépségét. Bolognában láttam az állomáson egy elegáns régens herceget.
A király fia volt, látszott rajta. Engem aztán nem ejt át a Versacci zakójával, a fülhallgatójával meg a Dolce and Gabbana napszemüvegével. Fekete körszakáll, hosszú
arc, félrefésült dús haj, mely néha a szemére hull. Hát ez nem egy köpcös kálvinista
lókupec. Bámész kíváncsisággal lesem, ó, te kifogyhatatlan Isten, milyen csodásak a
te teremtményeid. A régens herceg szemben áll. Jön egy rakétavonat, elrepeszt, és a
herceg sehol. A vonat nem állt meg. Hogyan lehetséges ez? Nahát ennek a rejtélynek
a megoldása nem szalonnát evő magyar embernek való.
Hegyek, hegyek, hegyek. Szőlők, szőlők, szőlők. És toszkán paloták. Itt a vonatok
rakétaként suhannak el mellettem. Fentebb olajbogyóligetek. A hegytetőn ódon vár.
De nem ám olyan incifinci, mint a pilácsi szolgabíróé, amit én suttyomban csak
szarkafészeknek nevezek. A taljánok szeretik kiteríteni a ruhájokat a szélbe. Ott veri
a szél a sok cifra csipkét meg selymet, mintha a viselője paráználkodását büntetné
rút haraggal. Még egy anekdota is eszembe villan, Csökéné asszonyomról, de nincs
most időm leírni. Carrarába érünk, a fehér márvány hazájába. Fáintos ötlet volt,
hogy Dávid szobrát ebből faragta Michelangelo. Hiába hímeznénk, hámoznánk, ami
meg van csinálva, az meg van csinálva, no. Mert a szép emberi testnek, minden
meghódol, nemcsak a vármegye, nemcsak a vármegyei esküdtszék, hanem még én
is. Sőt még az a honatya is, aki kalendáriomon kívül semmi más élő betűért nem ad
egy pipa dohányt sem. A döbrecenyi vicenótárius kérte, hogy ha itt járok, faragtassak neki fejfát veres márványból, és írassam rá, hogy Állj meg, Sárga, itt a csárda. Ad
érte tíz kiló döbrecenyi sunkát. Hát faragtatnám én, de elvágtat a vonat, mint a pogány Filcsik almásderes lova.
Délután már egy balkonon ücsörgök La Speziaban. A szemben lévő ház szinte általérhető, ha kinyújtom a kezem, a szembe szomszédot érintem. Meleg van, mint a
lekvárfőző katlanban. Megcsinálom a kontaktust a spaletta alól kinéző mezítelen
felsőtestű talján férfival. Elbámulódom: a talján férfiember mezítelenül van otthon?
Telikézzel szórja a lemenő nap a sárga fényét, s a függöny mögül egy házsártos
némber ugrik elő. Versenyt rikoltoz a kalitkában lévő madarakkal, a talján nép szereti rabságban tartani a madarakat.

2014. december

25

„

Vecsernyére szól a harang. Lent a macskaköves utcán motor fékez, prüszköl,
mint a Csuri Jóska kehes lova. Egy deli legény ugrik le róla, és ebben a szemertyű
pillanatban egy fehércseléd repül a nyakába. A lány szép, mint a gyönge majoránna.
Csak nehogy olyan házsártos asszonynép váljon majd belőle, mint amilyen az édesanyja lett. Csató Pista is jól megjárta egy ilyen szép illatos majorannával. De ez nem
ide tartozik. Ejnye! De kár, hogy nincs itt a plébános úr a hátam mögött, hadd javítana ki, ha rosszul mondtam.
A vacsorát egy Szicíliából ideszármazott marha nagy família pajkos csárdájában
költjük. Bámész kíváncsisággal nézem az ipamot és napamot. Az ipam csibukja elég
rosszul szelel. Hajdú legyek, ha nem láttam már ezt a fizimiskát valahol. A csárdába
bogaras figurák jönnek. Hangoskodnak, hogy a búbánat venné fel őket. Csendre vágyom, békességre és egy kis hársfa teára. De a tea helyett vinot kapok, savanyút,
pedig én inkább most egy kis édes tokajira vágynék. Ha egyszer sok üres időd lesz,
légy szíves, gyűjtsd össze a Vasárnapi Újság tavalyi számait. Bizonyos okból szeretném olvasni azokat.
Hű, ettől a bortól megsavanyodik a gyomrom! Ez nagyon haragít. Majd élőszóval
elmondom miért. Ostoba, marha, érzéketlen papír, hogy el nem halaványodsz jobban, mikor ezt a malőrt írom.

Negyedik levél
Kedves Barátomkám!
A mai nap is nagyon interesant lesz, folytatjuk az utunkat Pizza felé. Ott ekvipázst váltunk, és Firenzébe megyünk. Cudarul megbántam, hogy nem hoztam magammal a Borsszem Jankó egy-két példányát, most jól elmulatnám magam. A fákkal
gyapjasan borított hegyek között széles, gyors sodrású folyók völgye nyílik. Két
erecskében szalad le bennük a víz, mint juhászbundában a tetű. Fiatal menyecske
libbenti rokolyáját a parton. Csak nehogy túl magasra libbenjen az a selyem, és kilátsszék alóla a tisztesség. Mert jobb azt nem tárni a bámész szemek elé. Nehogy folt
essen rajta, mint a szegény Bede Annáén, nyugodjék békében a virágos kamrájában.
Firenze. Barátom, nem szeretnélek untatni, de egy városhistóriát megosztanék
veled. Segíts, tehát múzsám, hogy e száraz factokat színesen és sikeresen írhassam
le! Tempora előtt 59-ben Julius Caesar veterán katonái egy új kolóniát létesítettek
az Arno folyó jobb partján Florentia névvel. Virágzó, ezt jelenti a név. Na, ezt egy
kissé forszírozom még. Egy ókori anekdota szerint a város a nevét egy etruszk gavallérról kapta, bizonyos Fiorius után. Egy másik anekdota azt állítja, hogy az Arno
folyó partján elterülő szagos virágmezők ihlették a rómaiakat a névválasztásban.
Óhajtásként, hogy remény inde, remény unde, a város kibontakozzék és virágozzék.
Az Uffizi képtárban a következő párbeszéd fejlődik ki köztem és egy kozmopolita között:

„

26

tiszatáj

Ő: Engedje meg, uram, megkérdezhetem, mit motyog ön itt?
Én: Csak azt számolgatom, hogy hány krajcárom maradt.
Ő: Ösmérem az ügyet. Egész életemben szegény ember voltam.
Én: Én még most is az vagyok.
Ő: Tótországból jött?
Én: Na, de uram, ezt honnan tudja?
Ő: Kihallom a palóc dialektusából.
A diskurzus további csintalanságait nem részletezem. A vége az lett, hogy
öszvegyalulódtunk. Hiába, rájöttem, hogy nem is olyan hosszú a létra ennek az újgazdag divatmájszternak az eszétől a szívéig.
A reneszánsz legjobb darabjai vannak itt: Boticelli, Michelangelo, Tintoretto, Veronese, Tiziano művei. Az Uffizi az office szóból származik, mert a mágnás Medici
családnak ez volt a hivatala. Itt, az árkádos kupola alatt sétálgattak és vonultak tafotában, ezüsttel és arannyal átszőtt brokátban.
Elbámulódom a lenge asszonynép szépségén, melyet a vászonra kent a jó piktor.
Mint pap tehene a virágzó réten, nagyokat pislogok a sok esztétikum láttán. Maga a
napfény ölti ki nyelvecskéjét Boticelli képein, s bearanyozza a tündéri nők vörösesszőke haját. Sol lucet omnibus, gondolom. Örömest írnék róla többet is, drága barátom, de Acta est fabula. Indulunk az Aranyhídra, a Ponte Vecchiora. Eredetileg henteseké volt a híd, de az emberek nem bírták a hús szagát. Az aranyét viszont annál
inkább. Hát az élet itt is fölöttébb érdekes, mulatságos panoráma. Itt is ravasz a kereskedő és furfangos a paraszt.
Lorenzo il Magnifico a tudomány és a művészetek patrónusa volt Firenzében. Ő
volt a Medici-domínium legkiemelkedőbb tagja. Az anekdota szerint már húszévesen a város nábobja, azaz jóindulatú zsarnoka lett. Előszeretettel rendezett karneválokat és bálokat. Merényletet is megkíséreltek ellene. A templomban volt épp,
amikor az úrfelmutatást jelző csengőszóra berontottak a merénylők. Öccsét,
Giulianót lekaszabolták, Lorenzónak azonban sikerült a sekrestyébe menekülnie. A
gyilkosok teste napokig ott himbálódzott a levegőben a városháza homlokzatán. Ó,
micsoda malőr lehetett! Mit gondolhatott vajon a sok becsületes ember, akik nap
mint nap mentek az office-ba dolgozni. Nemkülönben az ártatlan gyerekek. No,
iszen, ebből is látszik, hogy milyen veszélyes pápista vidéken jeles humanistának
lenni. Én annyira telve vagyok művészettel, hogy az összecsukott büféernyőket
márványszobroknak nézem. Furcsán venné ki magát, ha tényleg szobrok lennének.
A piactéren folytatom az utam. El sem hiszem, ha nem látom: barátom, Firenzében a hentes tényleg Verdit énekel. Méri a pármai sunkát és közben fütyül. Hát a
debrecenyi hentes ziher, hogy nem danol sunkamérés közben, inkább káromkodik.
Én örömest írnám, hogy danol, de cudarul megbánnám. Nem vagyok én német, hogy
ostobaságokat beszéljek.
Három nap múlva, ha hazaérkezem, átballagok hozzád.

2014. december

27

„

Ötödik levél
Kedves Barátomkám!
Megvallom, nem mentem még soha vonattal Firenzéből Rómába. Huh, be meleg
van! A tudomány általános terjedését mutatja azon körülmény, hogy a melegség ellenszereit valamennyien ismerjük: fagylalt, hideg sör, joghurt. Egy feltűnően sötét
arcú asszony prókátorkodik fogadatlanul: segít mindenkinek a málhát feltenni, aztán tartja a markát. Professzióvá fejlődött itt a zsebesség. Lopnak, amit lehet. Kajánpikkelyesen ismertem egy embert, aki igen nyugalmas életet élt. Felette jámbor
férfiú volt, s ő mondta mindig, hogy cukrot nemcsak cukornádból lehet nyerni. Nem
akarom becsmérelni a taljánokat, kis görbe országomban is történik hasonló, de
nem a pályaudvarokon, hanem inkább a községházákon. Ó, hogy fújná le a szél a
községháza tetejéről azt a rézkakast! Minek kukorikoljon ott hiába, ha úgysem hallja meg senki!
Róma, Róma, Róma, örök város! Fellini La Dolce Vitája tette halhatatlanná. Bizony nincs kő a szívem helyén, megdobban percenként a sok grandiózus látványtól.
Pompásan érzem magam, kedves barátom. Ha módodban áll, poroszkálj át Sás Gyurihoz és mondd meg neki, ide jöjjön, itt van ám nagy mód. Szegény Gyuri, csak kétezer holdja van a Tisza mellett. Olyan bolond gyanú van elterjedve róla, hogy pogány. De csak azért, mert télen a subáján in natura lóg le a bárányláb. Micsoda népek! Máson köszörülik állandóan a fogukat, hogy aztán belemélyíthessék valaki erkölcsébe.
A Spanyol-lépcsőn ülök. Megszámoltam, 138 grádicsa van. Olvasom, hogy akár
Francia-lépcső is lehetne a neve, mert franciák építtették. Hát akárki építette, én
mondom, mézespálinkát ihat éjjel-nappal, mert nagyon fáintos munkát végzett. Gavallérok és arisztokraták hűsölnek a lépcső melletti kávéházakban. Szinte lesír róluk a mágnásság és domínium. Ez nem hétszilvafásoknak való hely. De, nini! Megdörren az ég, és szakadni kezd az eső. És hopp, már el is lepik a lépcsőt az esernyőárusok. Hát ezek meg az égből pottyantak ide? Nem tenném a kezem tűzbe, hogy
ismerik a Corpus Juris kereskedésre vonatkozó passzusát. Apró lábaikon, mint népregék szerecsen tündérei, futkosnak ide-oda. Van foganatja a vásárlásomnak, nem
ázom el. Verje hát meg az Isten, aki azt szajkózza, hogy fehér liliom mellé Hedera
mixet nem érdemes ültetni.
A Colosseum felé veszem az utam. Abszolút nem látok semmit, úgy szakad az
eső. Egész életemben rendetlen ember voltam, most látom, hogy fordítva vettem fel
a szandálomat. A Collosseumot 80-ban Titus császár építtette és száz napos dínomdánomot rendezett a nyitásakor. Az idő előtt azonban nincs respektus, bizonybizony még a Colosseum is kopik. Nem akarok böcsmérelni egy városi elöljárót sem,
de fölteszem róla, hogy kőből volt a szíve. A nyitóünnepség kétezer gladiátor, azaz
erős ember, és kilencszáz barom, azaz állat életébe került. No, ejszen, nem szívesen
lettem volna Titus majszter gyóntatója. Dominált mindenkit, még az oktalan állato-

„

28

tiszatáj

kat is. Csintalanul leskelődöm a kerítés mögül, mert átépítés miatt zárva tart a gigantikus építmény. Jó, jó, csak legyen meg annak a nagy átépítésnek a foganatja. Ne
legyen veres márványból, de azért nézzen már ki jobban, mint a bugacpusztai
számadó félig leomlott bolhás tanyája.
A Fontana di Trevi három út találkozásánál épült fel, innen a neve: Trivium. Végre eláll az eső, megint két kézzel szórja a nap a fényét. Balzsamos a levegő, selyempántlikás asszony megy el mellettem, valami perzsa hercegnő lehet. A sátán szekerének kerekei itt is gurulnak, pénzt dobálnak a kútba. Na, még jó, a bereznai nótárius, a vén fösvény Filcsik nem látja. Én mondom, menten gutaütést kapna, ha nem
kapott volna tavaly mindszentekkor. Úgy tartják, hogy két kútba dobott krajcár szerencsét hoz a házaséletben, míg három érme segít a válásban. Naponta háromezer
krajcárt dobnak a népek a vízbe, ezt éjjelente összegyűjtik, és a római rászorulók
megsegítésére fordítják. Ebből is látszik, hogy a vén fösvény Filcsiknek mint oly sok
mindenben, ebben sincs igaza. Bánom is én, ha a fülébe jut, és megáprehendál.
Bocsásd meg, hogy rosszal zártam e levelem, mikor tudok jót is. Holnapután hazamegyek Szklabonyára, barátom, és te is tudod, hogy mindenütt jó, de legjobb otthon. De csak akkor, ha Milka megfőzi a palóclevesem marhalábszárból maroknyi
kaporral.

Hatodik levél
Kedves Barátomkám!
Cinque Terrét, eddig csak csinos fotográf-képeken láttam a pesti díszzsebkendőkészítőmnél. Kolumbusz Amerikát fedezte fel, a díszzsebkendő-készítőm pedig azt,
hogy a trafik üdvös intézmény. Mivel aki trafikot szí, sohasem halhat meg éhen,
mert a szájában mindig füstölt nyelv van. Cinque terre azt jelenti, hogy öt föld. Valójában öt parányi falu. Az apró települések úgy bújnak meg a sziklákon, mint Csató
Pista lova, amikor Stevo a szép Csökéné asszonyomnak kurizált a domboldalon. A
cifra házak pasztellszíneit még Máli kisasszony selyemrokolyái is megirigyelnék.
Vonat visz az első faluhoz. A nyüstit! Mintha egy népmesébe cseppentem volna.
Baktatok a macskaköves keskeny utcácskákon, és arra gondolok, miért nincsenek
itt velem a művészbarátaim. Most pingálhatnának kedvükre, lenne mit.
Egy államtitkár és egy miniszteri tanácsos jön velem szembe. Honnan tudom,
hogy azok? Kocsis várja őket, állandóan hívják őket a büroból, és látszik a tekintetükön, hogy szeretnék márványtáblákon megörökíttetni a nevüket. Belesek egy nyitott ajtón. Fehér hímzett ágyfüggönyt lebbent a huzat. Végre megérkezem a falu
legmagasabban lévő pontjára. Huhh! Alig kapok levegőt, menten megfulladok. Lenézek a Ligur-tengerre. Egy motorcsónak száguld eszeveszetten, mintha Vér Klára
megbokrosodott lelke nyargalna a vízen. Szegény Klára! Olyan bolond gyanú van elterjedve róla Bodokon, hogy... De ejszen, erről majd később.

2014. december

29

„

Iszonyúan jól érzem magam ebben a kis halászfaluban. A Cafe Matteo előtti padra ülök. Itt pihengetnek szépen sorban a helybéli idős emberek. Akárcsak Szklabonyán a kispadon. Egy fapapucsos idős, ősz szakállas, mikulás külsejű úron akad
meg a szemem. Hangosan ciaozik. Olyan kedves a tekintete, békés a mosolya. Anynyira emlékeztet engem valakire. De kire is?
Rio maggiore strandját véletlenül fedezem fel. Egyszerre ott áll előttem, mint
Sós Pál uram vadonatúj báránybundában a községháza előtt. Sétálok a kavicsos
parton. Egy kavics megy a cipőmbe. Ejnye, no, ideje lenne felkeresni a suszteremet.
Most házasodott szegény balga, képes volt egy fáért feláldozni az egész erdőt. A
szent természet kálvinista hangját hozza a tengeri szél: sirályok vijjognak profán
egyszerűségükben, fehéren-feketén. Nem kaptak ők a mennyei teremtőtől semmi
cicomát, semmi burkus mentét, éppen ettől rokonszenvesek. Szívesen írnék róluk
egy tárcát a Divat szépirodalmi részébe. De nem most. Most nem akaródzom írni. Írjon a setetollú Lehocz, meg az Ipoly kis kedvence, én most nyaralok. Apropo. Olvastad, hogy agyonvagdalta az Alföld szerkesztője Förmenteyt? Előbb-utóbb azt kapja
mindenki, amit érdemel. Még szerencse, hogy a sors olyan türelmes öreg ember,
mint Tornyos Zsiga.
A negyedik faluba tartok a poros hegyi ösvényen. Ezt az ösvényt kissé költőien a
szerelem ösvényének nevezik. Párok sétálgatnak, főleg esténként a padokon ülve
csókolóznak, és várják a festői naplementét. Olyan fennkölt itt a natura, hogy még
az angyalok is mezítláb járnak, nehogy akaratlan zajt csapjanak. A gyalogút egy szakaszán a falat romantikus szerelmi üzenetek díszítik.
Hajaj, boldogság, boldogság! Meg kell azért szenvedni, de meg ám. Mert a félboldogság olyan, mint az összetépett bankónak a fele, nem adnak érte semmit. Ezt Kappantyú Demetertől hallottam, ő kiabálta félrészegen a megyebálon, amikor Péri Kata kikosarazta. Pedig mágnás családból való volt mindkettő. De hiába. Hiába hímeznénk, hámoznánk, ami úgy van, úgy van.
Megérkezvén egy focaccerriába focacciát eszem. Ez egy lyukas tészta, mely olajos és sós. Feltétnek paradicsom, olajbogyó, sunka, sajt, hagyma, rozmaring vagy
pesto dukál. A pesto bazsalikomszósz. Limoncinót, citromlikőrt iszom, utána jöhet a
helyi bor. Annyi viszontagság ért mostanában Szklabonyán, nem volt inasom a boldogság, hogy utánam járkált volna. Sokat szenvedtem, de legyezgette hiúságomat,
hogy csak a magas fákat éri a vihar, az alacsony bokrokat nem. A hit, hogy egyszer
láthatom e Lajthán túli naturát, reménykedéssel töltött el. És olyan bolond kocsis a
sors, egyenesen ide hajtotta a négy pár almásderesemet. Most felszállok a kocsira,
és megfordítom a lovak szájában a gyeplőt.
Édesanyámnak még otthon megígértem, hogy átadom: két hét múlva kisaszszonykor elvár benneteket. Addig is gyűjtsd a pletykákat, mert nem szeretném, ha
megölne az unalom, amikor hazamegyek.

„

30

tiszatáj

TÉREY JÁNOS

Disznófő
(RÉSZLET A LEGKISEBB JÉGKORSZAK CÍMŰ REGÉNYBŐL )
Kőnig Attila, az író a Fácán vendéglő udvarán
Parkolta le gömbölyű orrú hórobogóját.
Kibújt a robusztus kormányvilla mögül.
Kis seprűjével takarította le a havat
A pirosra krómozott motorháztetőről.
Úgy húzta végig a kezét a kerek fémpofán
És a szélvédő üvegén, mintha lovat simogatna.
Kőnig harmincas, hirtelenszőke ember,
Enyhén piknikus alkat. Lennon-keretes
Szemüvegével olyan, mint egy kisvárosi
Melegikon, akit kinevet magából a közösség.
Ami feltűnő rajta, a tekintete élénksége,
Nagyon kék szemfényében
A plusz világítás. Bár ez a Kőnig
Dehogyis buzi, legalábbis nem tud
Semmi hasonló hajlandóságáról.
Reggel még nem tudta eldönteni,
Vajon hómobillal menjen föl a hegyre,
Vagy a BMW is jó lesz? Ez az út ekkora hóban
Lánccal is kínlódás, de most nem esik legalább.
Tisztára a Hoth bolygó, komolyan, már csak
A birodalmi lépegetőket hiányolom, gondolta.
Legyen a robogó. Ezzel
A piros kapszulával öröm furikázni.
Emlékezett, hogy tavaly ilyenkor
Forgatás volt odafönt a hegyen,
Binder Lívia volt a főszereplője,
Őt zsongta körül a pufidzsekibe öltözött stáb.
Csúcsjelenetük egy tetőteraszparti volt,
Amit a svábhegyi szanatóriumban vettek föl
Az – akkor még – kevés havas nap egyikén,

2014. december
Kölcsönkért hóágyúval és intenzív hóemberépítés keretében.
Abból volt hiány, amiből most fölöslegük van! Vicces.
Kőnig szerényen beledolgozott a forgatókönyvbe,
Biztos, ami biztos, mert mit meg nem tesz
Az ember a túléléséért! Boldog karit, Zsú!,
Ez lett a címe a filmalkotásnak; reklámok ígérik,
Valóságos snow attack lesz a jóízlés ellen,
Most karácsonykor premier.
A svábhegyi víztoronyig jártak a buszok,
Törékenyebb autók se merészkedtek följebb;
Terepjárók előnyben, természetesen.
Kőnig riportra indult, interjúzni az új könyvéhez,
Amelynek munkacíme Tündöklése & Bukása,
És alanyokként olyan embereket keresett,
Akik a magasból csúsztak eléggé mélyre.
Korábbi tippje a Zerkowitz-major volt
Az aszfaltút kanyarja után emelkedő ösvényen,
Annak is a legvégén, mégsem olyan mélyen az erdőben,
Amit súgás, térkép vagy vezető nélkül
Idegen sohasem találna meg,
Csak a tősgyökeres zugligetiek;
De azok meg nem merik látogatni új lakói miatt.
Az ösvény kezdetét behorpadt
Drótkerítés őrzi, nevetséges lengőajtóval;
Ami a végén kivehető, az sem túl sok:
Két rozoga házikó meg egy leégett fészer romjai
Látszanak fönt. Vicsorgó téglájú parasztbarokk,
Méteres szeméthegyek, átható bűz.
Törvényes lakói rég kiöregedtek,
Azóta csavargók tanyáznak benne,
Akik lopkodnak a környékbeli villákból;
Öntudatos kutyáik láncon csaholnak a kirándulókra.
Ezekhez most Kőnignek nem volt hangulata,
Különben sem az ő célcsoportja,
Nyomorultak közé sose menne egyedül.
Tükröződik az épületfunkciók váltakozásában
A kor szelleme, állapította meg Kőnig.
A régi lóvasút-végállomásból,
E fatornácos vadászházból, nemrég símulató lett;

31

„

„

32

tiszatáj
A lejtőn pedig egy hajdani pszichiátria – azelőtt
Tüdőgyógyintézet –: ma ötcsillagos szálloda.
Megőrizték mint télikertet favázas, üvegablakos
Melléképületét, az egykori napoztatót
(A hegy rossz nyelve szerint nem gyógyultak föl
A tüdőbetegek az Istennek sem,
Hát hoztak helyettük bolondokat...
Micsoda nyomorú múlt! És radírozó jelen!).
Más, rosszul pozícionált épületek nem jártak ilyen jól.
Kőnig elhaladt az Istenszemének titulált
És enyészetnek átadott fogadó mellett
(Egykor Kossuth Lajos szerkesztő úr búvóhelye volt,
Akit itt fogtak le megyegyűlési tudósításaiért.
Kossuth, Kőnig szerint, rokonszenvesen tündökölt és bukott.
Kár, hogy őt már nem tudja meginterjúvolni).
Emberünk úgy tudta, a fogadónak
Egy kiszáradt, kövezett medrű tava is van,
És most anarchista kolónia él a partján,
Akárcsak a volt Disznófő vendéglőben...
Amott meg, ahol szétnyílik a fenyők zöld függönye,
Az elfogatás emlékét őrző
Kossuth-mellszobor alatt, faházikó áll,
Rönkökből ácsolva. Tetőablakokkal ékes,
Jancsi és Juliska-beütésű erdei lak.
Beszögezett spalettáin színes állatfigurák.
Szarvas, mackó és róka
(A macinak a graffitisek kénsárga sprével
Démoni vigyort rajzoltak).
A nyolcvanas években még főzőcskéztek
A kunyhóban szakadár értelmiségiek,
Változó összetételű kommunák tagjai,
Mint afféle bizalmas kulcsosház, olyan volt.
Kőnig tudta, kóborlóké lett ez is, meg a Disznófő is,
Elárulta őket illegális füstjével a kémény;
S a faviskó belefagyva, ahogy annyi
Magányos ház a hegyen,
Rendszerváltás korabeli állapotába.

2014. december
Rögtönzöttnek látszó, buherált homlokzat,
Üvegezett veranda;
Zöld-fehér csíkos napernyőtöredékek,
Kátránytető.
A forrásház a disznófejű kúttal üresen tátong,
Mióta megszökött a víz.
Szemközt második világháborús bunker bejárata.
Fönt lobogó leng:
Úgy látszik, élnek a házban, őrzik. Újabban ki is pofozták
Valamelyest.
A vendéglő mögött emeletes,
Fehér, sátortetős melléképület állt.
Kőnig kopogott, semmi. Megint semmi.
Benyomta a bejáratot takaró deszkát,
Széltében-hosszában megjelent az ajtókeretben,
Aztán gyorsan és határozottan benyomult,
Mint egy zártosztályra. Fölismerte, akit keresett.
Nagyszakállú fickó volt.
Barna kukássapkát viselt, de meglepő módon
Vízlepergető anyaggal borított pufidzsekije volt
És alig kopott, bő farmere.
Remek, magas szárú fűzős cipő a lábán.
Norvégmintás pulóver is, biztos a máltaiak révén
Jutott hozzá. És még kötött kesztyű is!
Éppen most pattant föl vetetlen ágyáról.
„Maga az, Henrik?”, kérdezte sipító hangján Kőnig.
„Úgy van, Tompa Henrik vagyok. És maga ki?”
„Elnézést a zavarásért. Kőnig Attila
– Nyújtotta kezét az író. – Talán már hallott rólam.
Tulajdonképpen kolléga. Én is újságokba írok, mint maga.
Régi rajongója vagyok. És imádom a humorát.”
„Kösz... És mégis, mit keres itt, Kőnig úr?”
„A Nemzeti Színházban ajánlották magát,
Tompa Henriket mint különleges esetet...
Szóval hogy a... Disznófő kolónia lakója lett.
Ez aztán a komoly alámerülés!
Minden álromantika nélkül meg akarom írni,
Hogyan jutott a szakmája csúcsáról,
A Staatsoperbeli zsöllyéből ide, az erdőbe.”

33

„

„

34

tiszatáj
„Kérem, hogyne, van mit írni. Persze, bátran írja csak.”
„Valami viszonylag tiszta helyet keresek”, mondta Kőnig,
És rövid kutatás után kitette
Az ablakpárkányra a diktafonját.
„És emlékszik, hogy teltek azelőtt
A napjai, Henrik? Amikor operába járt, külföldre is.
Sőt egy időben saját kritikai rovata is volt...
Féltek a maga csípős tollától a dívák.
Volt egy nagy, reménytelen szerelme,
Igaz? Delfin, a szoprán. Vagy ne is emlékeztessem, igaz?”
„Hagyjuk. De tényleg. Maga úgyis mindent tud, Attila.”
„A nők.” „Hát persze, hogy a nők.” „Egyedül van?”
„A többiek elvannak, fát szedni. Van egy cigije?”
„Sajnos, nem dohányzom.” „Nagy kár.”
Porszemek táncoltak a tetőablakon át
Beáradó, ragyogó téli napsütésben.
„Ahhoz képest, hogy történt magával... Tényleg
Egész tűrhetően néz ki, Henrik – óvatoskodott
Kőnig. – Azt is megírom, hogyan lett hajléktalan.”
„Én nem vagyok hajléktalan”, csattant föl Henrik.
Anélkül, hogy hellyel kínálta volna Kőniget,
Ő maga huppant le egy hokedlire.
„Nem?”, kérdezte Kőnig, és leült a földre.
„Nem. Most is gondoskodnak rólam.”
„De kicsoda?” „Például az állam. Jön a nyugdíjam
A bankszámlámra. Mert képzelje, van nekem olyan is.
Nézzen szét, van hol laknom. Méghozzá zöldövezetben.
Értek a fákhoz. Imádom a feketefenyőket.
Van egy ritka pillangónk, sehol máshol nem él, csak itt.
A csíkos boglárka, hm? Hallott már róla, uram?”
„Hogy jön ez ide?” „Az itteni gyepeket kedveli.”
„Zajos zöldövezet, nem?” „De, sajnos, az.
Nagy baj, túl sok a turista, főleg mióta
Idebarmolták ezt a kerékpárpályát
A libegő alá.” „Szoktam látni, ja.
Extrém sportolóktól hemzseg nyáron az erdő.”
„De ilyenkor télen csönd és nyugalom van.”
„Aha. Csak a vakszolt sílécek siklanak lefelé.”

2014. december
Kőnig úgy tett, mint aki végső aduját veti be, és döfött:
„Nem a sajátjában él.” „Nem, na és? Ez a kóceráj
Évekig üresen állt. Értse meg, amíg ide nem jöttem,
Nem volt gazdája. Lerohadt volna tövig,
Ha ki nem pofozom. Jó, hát akkor foglaló vagyok,
De nagy különbség: nem hajléktalan.”
„Jó, annyi baj legyen”, ráncolta homlokát az író.
„Van itt a házban néhány izgalmas denevér is.”
„Izgalmas. Nem fél közöttük egyedül?”
„Nem vagyok egyedül. Vannak nők is.”
„Milyenek a lakótársak?” „Normális emberek.
Van bukott népzenész, van esztergályos is.”
„Henrik, nnna... meséljen még valamit magáról.
Mondja, hogyan telik egy átlagos napja idehaza?”
„Olvasok és mászkálok az erdőben. Ahogy régen.
Ha érdekli, minden este egy kicsit iszom.”
„Nem lehet másképp kibírni...” „Azért ennem is van mit.”
„Tudnak például mosakodni?”„Megoldjuk, ja.
Víz folyik a csapból, fűt a bojler...”
„Mit hallok, fűtés, víz? És ki fizeti be a számlákat?”
„Mi. Le van zsírozva. Bár ez bonyolult...
Újabban megesik, hogy nincsen áram,
Ha leszakadnak a vezetékek a hó súlya alatt.
Olyankor muszáj a cserépkályhát is beüzemelni.
Kurkászni kell fa után, bár az tilos.
Én csak a lehullott gallyakat szedem össze.
A hivatásos tolvajok sokkal dörzsöltebbek,
Mint mi, őket elkapni is jóval nehezebb.”
„De azért járőröznek a rendészek, mi?”
„Erdészek azok, nem rendészek. Igazoltatnak,
Átvizsgálják a gyanús kocsikat.”
„Na jó, de mit tudnak csinálni magukkal?”
„Tettenérés esetén joguk van kényszert alkalmazni,
Amíg a rendőrség kiérkezik... Ha csak
Egyetlen száraz gallyat is látnak a kezemben,
A büntetésem ugyanaz, mintha kivágnék egy élő fát,
Vagy letaposnék egy védett fajhoz tartozó
Növényt. Jó, hát én ügyesen csinálom.
– Szünet állt be. – És a börtön rosszabb, mint az erdő.”

35

„

„

36

tiszatáj
Hosszabb szünet. „De hát vajon hogyan is történhetett meg ez?
– Sóhajtott Kőnig. – Hogy onnan ide csúszott.”
„Nézze, uram...” „Az, hogy így járt... Higgye el,
Nagyon fáj nekem is”, habogott Kőnig. „Jól van, elmondom.
Képzelje, Kőnig úr, én a lakásmaffia áldozata lettem.
Félig már le voltam égve, amikor
Összebarátkoztam egy szimpatikus lánnyal,
Aki olyan édesen törte a magyart, hogy csak na...
És tudtomon kívül egy prostituált lett a barátnőm.
Mire észbekaptam, behálózott egy bűnszövetkezet.
Az küldte hozzám azt az ukrán csajszit,
Aki egy időre be is költözött hozzám.
Oxánának hívták. Egyébként, ha már...
Jól kijöttünk egymással. Egy piás éjszakán
A pesti barátai aláírattak velem egy papírt,
És mikor kijózanodtam, órák teltek el,
Mire fölfogtam, hogy mit is írtam alá.”
„Egy adásvételi szerződést, igaz?”
„Kitalálta. És aznaptól a Kresz Géza
Utcai lakásom az Oxánáéké volt.
Hát ők egy hálózat vagy mi... én nem tudom.
Jó, hogy a legalább könyveimet elhozhattam hazulról.”
„Nem kellettek Oxánának?” „Sőt a kutyának sem.”
„De mi állt abban a szerződésben?”
„Hogy készpénzért eladom a lakásomat.
Ugyanazzal a lendülettel dobtak ki belőle,
De még aznap. És nem volt hova mennem.
Rokkantnyugdíjas lettem, idegi alapon.
Minden rokonom Erdélyben él vagy halott.
Akkoriban bukkantam erre a házra.
Idehurcolkodtam azzal, amim megmaradt.”
„És hová lett a vételár, uram?” „Ja, a pénz?
Én egy árva fillért sem láttam soha, Kaiser.”
„Kőnig.” „Bocs, Kőnig. A lakásomat rögtön továbbadták,
És már egy jóhiszemű vevő ül benne,
Akit nem lehet csak úgy kirakni.
Féléve a bíróságon van az ügy.
Úgyhogy most itt élek, járom
A lucfenyvest, az akácost meg a nyárast.
Azt hiszem, voltam már nagyobb pácban is.”

2014. december
„És hogyan látja a jövőjét?”
„Kérem, vannak tartalékaim.
A tehetségem, példának okáért.
Régen azt hittem, úgy és onnan jön a megváltás,
Ahogyan és ahonnét sose várom. Mondogattam:
Élvezd ki a nélkülözés minden percét, Henrikem,
Gondolkodj, hogyan tudnád hasznosítani a kínt,
Mert egyszer csak vége lesz, és megint
Beleülsz a málnásba, tök véletlenül...
Ezt mondogattam.” „Szóval azt hitte, hogy nemesít a kín?”
„Azt. Ami jó nagy hülyeség. Mert a nyomor,
Az nem jó semmire.” „Semmire?” „Ne vicceljen.
Nincs benne semmi irigylendő.
Sosem annak érdekes, aki benne rohad.
Nin-csen ben-ne sem-mi hasz-no-sít-ha-tó”,
Mondta tagoltan Henrik. „És mondja csak,
Hogy képzeli a kitörését a nyomorból?”
„Én nem élek nyomorban. Még a maga kedvéért sem.”
„De miben bízik most?” „Például hogy maga
Békén hagy, és elhúz végre innen.
Például, hogy létezik tulajdonjog.
Például, hogy sikerül visszaperelni a lakásomat.”
Kőnig meglepődött, de nem adta jelét.
„Szóval bízik. Abban bízik, hogy jut még fölfelé?”
„Igen, pontosan ebben. És miért ne bíznék?
Van egy lakásom. Most mások ülnek benne,
Igaz, de törvény szerint mégis az enyém”,
Hajtogatta Henrik makacsul.
„Illúziók. Ezek illúzók, Henrik”, suttogta Kőnig.
Henrik egyszeriben fölpattant lötyögő lábú hokedlijéről.
„Idejöttél leereszkedni? Lesajnálni, mi?
Jöttél ide, haver, az ezeréves cikkeimmel,
Ébresztgetted a tetves hiúságomat....
Pedig én nem állok szóba senkivel, és jól teszem.”
„Higgye el, hogy én nem vagyok olyan...”,
Bizonygatta sápadtan Kőnig.
„Belőlem akarsz profitálni? Na, kapd be.
Belegárgyultál a kisebbségeidbe,
A nyereséges nyomorultjaidba, hülyegyerek.
Nem sül ki az a könnyáztatta két szép szemed?

37

„

„

38

tiszatáj
Na, húzzál innen, te szemét geciláda.
Én nem vagyok szegény.” „Nem?” „Teneked nem.”
„Csórikám, idefigyelj...”, csúszott ki az író száján.
„Hűűűű... Ejnye! Én csóró? Nem, neked soha.
Én nem vagyok hajléktalan,
Se palesztin menekült, ne reménykedj...”
„Szórakozol?” „Éppen te szórakozol velem,
Azt a jogvédő, emberbaráti kurva anyádat!...
Elviselhetetlen, olyan ostoba vagy.”
„Meg fogod bánni, Henrik.” „Takarodj”,
Üvöltötte Henrik, majd fogta, gyomorszájon vágta,
És egyszerűen kihajította Kőniget az ajtón.
„Mondom, kapd be!” Bevágta utána. „Na,
Ez kész – motyogta Kőnig az útfélre köpve. –
Utolsó rohadék. Jó, nem baj, majd kitalálok
Valakit helyette. Dögöljön meg.” Most vette észre,
A diktafonja sajnos ott maradt.
Kőnig az ösvényen meg is botlott, gurult egypár métert lefelé.
Visszanézett, káromkodott egy különösen cifrát,
De aztán jobbnak látta, ha mégis
Elindul a piros hórobogójához.

SIMON ENDRE: HÁZAK

2014. december

39

BÍRÓ JÓZSEF

Karácsony
––––– 1950 ES ÉVEK –––––
fel
le rá meg
egy
– m – on be nagy én
fekszik íróasztal iszik
Ádám Éva
testvére a
táska van üvegpohár
kisbetlehemkisistállókisjászolkisjézus
apa anya rádió újság
játszik ír szőke ki
– ot hol olvas – ból
barna – val mi
?
bohóc kezében előtt
ceruza űrhajó autó
oroszlán gyöngy – é – n
építőkocka mit
csinál
nagymama
nagypapa
mellett
petróleumlámpa
ül

kis

––––––––––––
bárány szamár
tyúk
golyó könyv lyuk
kardigán szoknya
léggömb
rajzol virág
esernyő zseb sapka
udvar öntözőkanna fa
iskola zászló nagy
gurít
cipő nadrág – :
gágyé
karácsony
– ba
húz óra ágy piros
gyúr szánkó eszik
papucs kék zöld
hógolyó hóember
alatt
milyen
–z

„

„

40

tiszatáj

––––––––––––
kis

– m – on be nagy én
nagymama
nagypapa
oroszlán gyöngy – é – n
bohóc kezében előtt
– ot hol olvas – ból
apa anya rádió újság
táska van üvegpohár
fekszik íróasztal iszik

––––––––––––
a
és ki ?
autó
mellett
petróleumlámpa
ül
építőkocka mit
csinál
ceruza űrhajó
barna – val mi
játszik ír szőke
kismáriakisjózsefkismennybőlkisangyalok
Ádám Éva
testvére

––––––––––––
fel

le rá meg
egy
hógolyó hóember
gyúr szánkó eszik

gágyé

karácsony

– ba

iskola zászló megy
esernyő zseb sapka
kardigán szoknya
bárány szamár
tyúk

––––––––––––
lyuk

virág fa – t piros zöld
alatt
milyen
–z
papucs kék
húz óra ágy
gurít cipő nadrág – :
udvar öntözőkanna
léggömb
rajzol
golyó könyv

2014. december

41

––––––––––––
Ádám

Éva

testvére

a

kisgáspárkismenyhértkisboldizsár

fekszik íróasztal iszik
táska van üvegpohár
játszik ír szőke ki
barna – val mi
?
apa anya rádió újság
– ot hol olvas – ból
ceruza űrhajó
autó
építőkocka mit
csinál
bohóc kezében előtt
oroszlán gyöngy – é – n
mellett
petróleumlámpa
ül
nagymama
nagypapa
kis – m – on be nagy én

––––––––––––
golyó könyv lyuk
léggömb
rajzol virág
bárány szamár
tyúk
kardigán szoknya
udvar öntözőkanna fa
gurít cipő nadrág – : – t
esernyő zseb sapka
iskola zászló megy
húz óra ágy piros
papucs kék zöld
gágyé
karácsony
– ba
gyúr szánkó eszik
alatt
milyen
–z
hógolyó hóember
fel
le rá meg
egy

––––––––––––
a és ki ?
autó
fel
le rá meg
egy
lyuk
virág fa
– t piros zöld
kis – m – on be nagy én

„

„

42

tiszatáj

––––––––––––
Ádám Éva
hógolyó
„

testvére
hóember

a

HULLÓ KÖNNYE ZÁPORÁN ÁT
ALIG LÁTJA JÉZUSKÁJÁT ”

ÁRNYAS KOPPÁNY ÁKOS: SZŐKE TISZA VIRÁG III.

2014. december

43

FEKETE VINCE

Első koan
Eddig csak fölfelé?
Innen már lefele?
Pedig nincs föl.
És nincs se le.
Mindig a felé van csak.
Felé. Fele.

Harmadik koan
Szárazföld?
Vagy óceán?
Szárazföld nem.
Óceán se.
Csak Te.

Székely koan
A zsiráf milyen állat?
Képzelj el egy lovat.
Olyan, mint a ló?
Nem.

„

„

44

tiszatáj

Negyedik koan
Hogy vagy?
És te?
Hogy…
És…

Ötödik koan
Hogyan legyünk boldogok?
Így nem.
Hát akkor hogyan?
Így sem.

Hetedik koan
Minden út Rómába vezet?
Minden út egy útba vezet.

2014. december

45

„

AYHAN GÖKHAN

János, a legkedvesebbik. A jegyzőkönyv
Hússzagú, zsúfolt teraszon állok,
ujjaid közt cigaretta elszívott oldal
a másik oldalon a leélt éveim száma. Látszik
várakozásunk nem egyenletes,
s találkozásunk sem az, mély kilincs.
Közeledést nem
ajánlok, mint a szeretet holdja sem
mutatja a tökéletest a kék vizek alján.
Megreggelizünk, valamit hagyunk a tálon,
a másik idejéből hagyjuk el a homályos
arcunk, szépen, alássan
mindent elhagyunk, s téged
a végén. Egy körfolyosó is véget érhet,
Isten. Vizes vagy, mint a hallgatás, és néma,
mint a felkavart vizek, s a vizekben élő,
vak vízi istenek, halszag. A fogaid épek,
nem értem, hogy lehetsz ennyire ép és
hogy lehetsz ennyire
vidám. A kenőkést, ha ideadnád.
Hogy lehetsz
a közelemben.

Siennai Szent Katalin. A szentek körülírása
A szentekkel szappant etettek, azért
voltak olyan tiszták. Mint a megerőszakolt nők,
zárkózottak, egy anyanyelv nőtt a méhük helyén,
s sose tudták a kifejezést. Téged vagy engem
őriztek abban a nyelvben, te vagy az én nyelvem.
Vagy nincs többről szó, csak egyvalamiről, csak
hogy nem is voltak szentek. Csak tiszták, mint a szappan.

„

46

tiszatáj

KRUSOVSZKY DÉNES

A kislány
Miután eltűntek a nők
és a maguk előtt tolt
babakocsikból a legváratlanabb
réseken keresztül kilógó
gyerekvégtagok is,
miután a futók
ráadásköreiket is befejezték,
de még mindig
nem zárultak rád egészen
a park árnyai,
hirtelen megérezted,
hogy nem vagy egyedül,
és azonnal felismerted,
ahogy óvatosan kilépett
egy borókabokor takarásából
a vízfejű kislány,
akinek árva csontvázát
a Narrenturmban
épp aznap vetted szemügyre,
hát te mit keresel itt,
kérdezted riadtan,
aztán szótlanul lépdeltetek
egymás mellett
egész hazaúton.

Telér
A felejtés bányájának
mélyén meglapuló telér,
hogy talán mégis
fel tudsz hozni valamit

2014. december

47
az éjjel súlyos
látnivalói közül,
a zavaros vizű patakot legalább,
az unalom és a félelem
felfedezése előtti korból,
mikor a víz figyelése
elég volt még,
ahogy a felfelé úszó halak
puszta ígérete is,
és az sem szegte kedved,
amikor a rózsaszín
habokban megpillantottad
a feltorlódó parókákat,
gyönyörűim, mondtad,
miközben egy hosszú bottal
egyenként a szárazra
húztad őket
s ujjaiddal kifésülted
a csatakos fürtökbe kapaszkodó
hínárt és békanyálat,
a testvéreim lesztek,
ne meneküljetek tovább.

TÓTH ERNŐ: KÉT KERÉKKEL TÖBB

„

„

48

tiszatáj

GÉCZI JÁNOS

A hang
(REGÉNYRÉSZLET )
13.
Két héttel utána, hogy a nem kellően fűtött Vörösmarty téri cukrászdában találkoznak, Judithot felhívta Evelyn, a Közel-Keletről érkezett, mókás ismerős, aki angolul
inkább beszél, mint magyarul. Unatkozott, s keres valakit, akivel eltöltheti az idejét.
Szabadkozik, de mivel Judith nem tőmondatokban válaszol, kiböki, csináljanak, s az
örömet okozna számára, közös programot. Már ha Judithnak nincs jobb elfoglaltsága, és kedve is lenne hozzá. Hogy hová menjenek, azt rábízza.
Semerre nem járt az elmúlt napokban, nem látott szinte a városból semmit. S
hamarosan visszautazik. Hideg sincs, hogy ne kívánhatnának szabadba menni. Múzeumba is benézhetnek, ha van a figyelmükre érdemes tárlat. Judith a megbeszélt
napon úgy öltözik, hogy a rövidre fogott munka után rögvest találkoznak Evelynnel.
Felvetődött, hogy magukkal viszik Marymarit, aki nem ért rá, s kimozdulni sincs
kedve, így nem is keresnek az ő időbeosztásának megfelelő időpontot. Judith időt
kér ahhoz, hogy utánajárjon, illetve átgondolja, hova érdemes ellátogatniuk. Továbbá az időjárás-előrejelzésre is hasznos rápillantani. Baljós előérzetei vannak.
Aztán a Füvészkert mellett döntenek. Több mint kétszáz éves, valószínűleg nem
talmi. A pálmaház elég biztonságosan épített, hogy ne omoljon alá időnek előtte a
rozsdásodó acélváz, s szóródjanak szét, balesetet okozva, bezúzott üvegablakai. Oda
nem sokan járnak, sétára alkalmasak az ösvények, közel esik a belvároshoz, metróval is könnyedén lehet elérni, s az üvegfalú, magas, házszerű építmény, amelyben
mindenféle pálmák nőnek és orchideák virágzanak, hasonlatos szórakozóhely az
európai világvárosokból ismertekhez. Csöpp képzelőerővel Bécsben, Londonban
vagy Berlinben érezheti magát a látogató. Kár, hogy a tó száraz, bizonyosan be lesz
fagyva.
A cserjéket élénk, színes tollú énekesmadarak szállták meg, csapatokba verődtek és észbontóan ricsajoznak. S a látogatók sem riasztják meg őket, némelyiküket
akár meg is lehetne érinteni. Evelyn aprókat sikongatva siet a hol a bokrok között
röpködő, hol a gallyak bogyóit csipegető jószágok között, az érdeklődését megtartja
egyetlen üvegház növényeinek. Hogy becsukódik mögöttük a hatalmas üvegajtó, a
bundáját menten kigombolja, keskeny vállára csúsztatja, és minden egyes nagyra
nőtt vagy virágzó növényt hosszan nézeget.

2014. december

49

„

– Mindig szeretted a virágokat? – hitetlenkedik a lelkesedés láttán, ámbár Judith
menten el is szégyelli magát, mivel rájön, nem résztvevő társként, hanem kívülálló
pszichológusként figyeli Evelynt.
– Hogyne! Te nem? Annyi virágot láttál már!
– Brazíliában nem találsz olyan fát, amelyen ne élne legalább egy tucat orchidea.
– Sosem jártam arra.
– Ha tőlem függött volna, én sem megyek. Fél év után unalmas. Szívesebben éltem Indokínában. Ott ugyancsak pompás virágok nőnek. A gyömbér szüntelen virágzik. A liliomokról nem szólva.
– De – álmodozik Judith a lába előtt pirosan virágzó gyömbérek fölött – Róma is
virágos. Csak a térded magasságáig és a fejed fölött. Hogy mennyi rózsa nő a parkokban, el se hinnéd. Ha meg nem megfelelő számukra az időjárás, ciklámenekkel,
majd jácintokkal és kankalinokkal telve virágos minden kert. A közparkok is.
– Izrael ehhez száraz. Nincs a városokban elegendő kert.
– Elég a terasz is, gondolom.
– Vagy a balkon. Már akinek kell.
– Vannak cserepes növényeid a lakásban? − Evelyn, a látogatókat figyelmezető
táblák ellenére, mindenhez hozzányúl, s ha alkalmasnak találja a pillanatot, sarjat
tör a csavarpálmáról, magvát veszi a félig ért terméseknek s letör egy ágdarabot az
érdekesebb fákról. – Én amerre csak járok, gyűjtöm a nekem tetszőeket. Igaz, nehezen élik túl a szállítást, s mire hazaérkezem, nem mindig maradnak életben.
– Nem, nincsenek. Némák.
– Hogyan? – Evelyn huncutul mosolyog, ennél a válasznál azért többet akarna
tudni.
– Nem beszélnek. – Judith kinyitja az üvegház egyik csapóajtaját, s belépnek az
esőerdőt imitáló térbe. – Londonban az egészen apró, éjszakára zárható parkokat
kedvelem, odahúzódik minden madár. Brüsszelben azt, hogy a kertekben dombokat
csinálnak, és az oldalukra ültetett rózsafák alját bevetik árvalányhajjal. Cickányok
meg sündisznók élnek alattuk. Vannak, akik viszik nekik a tücsköket. A sünöknek
pedig a tejet, tálkában.
– Miért jöttél Ázsiából vissza?
– Hullákkal teltek az utcák. Meg dögökkel.
– De azt mondták, jól éltél, nem? Megvolt mindened.
– Itt is akad munkám. Szakmám szerint való.
– Jártam arra, ahol rendelsz. Nem használod a doktori címedet? Vagy nem honosíttattad a diplomádat? Használhatnád?
– Ne nevettess! Ehhez a tevékenységhez az nem kell.
– Nancy, a yale-i témavezetőnk visszavonult, hatalmas kapcsolati tőkével a tarsolyában, s nem marad az intézet környezetében. Áttette a helyét, hm, nem is tudom, Európába vagy Ázsiába, vagy megmaradt volna Amerikában? Szóval Izraelben
nekikezdett a speciális rehabilitációs csoport összehozásához.

„

50

tiszatáj

– Semmi közöm hozzá! – és a szégyen ugyanolyan pirosra festi Judith arcát, amilyen színű a kabátja. Összeillenek.
– Pedig Nancynak rád van szüksége. Hasznosítani tudnád az ismereteidet. Te
lennél ott az egyetlen világpolgár. Mármint innen.
– És tenyérjós, aki ért az egyéb boszorkányságokhoz is – nevet föl gúnyosan
Judith.
– Nem. Ezekhez magam is értek! S például tökéletes kiképzést kaptam az esőcsinálásban.
– Hát arra szükség lesz!
– Tréfálsz?
– Dehogy. Mondják, itt az éghajlatváltás okozta krízis, nem?
– Emiatt jöttél?
– Nem. Egy örökségi ügyben van itt dolgom. Nem említette Marymari? De ha
már tisztában lehetek Nancy nagyszabású tervével, aki az emigránsok gyermekei
számára, pontosabban a kultúrát és nyelvet váltott második generáció gyökértelenségére keres megoldást, gondoltam, szólok neked. Hátha érdekel. Hiszen közénk
jössz vissza, s olyan könnyen is mozogsz, mintha saját démonod lenne.
– Azaz! Saját!
Aztán a Füvészkert bejáratánál lévő virágboltban Evelyn vásárol néhány apró,
bőröndben is szállítható kavicskaktuszt, műanyagdobozokba csomagoltatja valamennyit, s a klinikák közelében megisznak egy csészényi forró teát. Judith megerősíti döntését. Amikor elköszönnek, nem kéri el Evelyn telefonszámát. Evelyn azért
megjegyezi, hogy gondolja végig, milyen lehetőséget jelenthet számára az ilyen
meghívás, és bármilyen részletkérdést illetően egy darabig még szívesen állnak a
rendelkezésére.
– Azt hiszem, szívesen vagyok az, ami vagyok. Én innen többé el nem mozdulok.
– Úgy gondolod, sikerülni fog? – Evelyn könnyű csókot nyom búcsúképpen
Judith bal orcájára.

14.
– Fűszeres szíveket?
– Igen. Gyömbérrel! Miért?
A vonal mintha elnémulna. Judith lánya elhallgat. A lélegzetvételét sem érzékeli
az anyja.
– Itt vagy? – szól aggodalommal.
– De hiszen, anya, te nem szoktál sütni! Vagy vendéged érkezik?
– Ne nevettess! Nem hívok ide senkit.
– Eléggé bonyolult ám!
– A hozzávalók megvannak. Még ánizst is szereztem a tetejükre.
– Mi az az ánizs?

2014. december

51

„

– Anise! A pernó ízesítője! Pernod! Ami frissíti a leheletet!
– És minek kell az neked?
– Jó a tea mellé, rágcsálni!
El akarja a lányának, Hannának mondani, hogy a főzés örömforrás. De a lánya
nem hisz neki. Az éjszakai órák, amelyeket alvással, ha lehet álommal érdemes eltölteni, amúgy sem alkalmasak arra, hogy a gyomor örömét megidézzék.
– Anya, nem gondoltál még arra, hogy foglalkozz az unokáiddal?
– Úgy tudom, ez a szülők dolga.
– Ha elmaradna, akkor a nagyszülőké.
– Azt mondod, nem voltam jó anyád?
– Inkább azt, hogy nagymamaként talán jobb lennél.
– Nemrég ajánlottak egy új munkát, említettem-e már?
– Nem. Bizonyára nem vetted komolyan. Itt is elég feladatod lenne.
– A hagymapucolást nem fogom már megszeretni. Tudod, van néhány dolog,
amivel ugyanígy vagyok.
– Anya, nem jó egyedül!
Judithnak baljós érzése támad. Az ember életében elkövetkezik egy olyan pillanat, amikor a családja, már ha adódik családja, azt véli, hogy gondoskodni kell róla,
mivel a továbbiakban képtelen ellátni akár a legegyszerűbb dolgokat is. Mert gyanút ébresztők a bekövetkezett változások. Judith is így volt ezzel, amikor az ő botfülű anyja zenekedvelővé vált, és koncertjegyekre költötte minden vagyonát. De emlékszik az anyja rémületére, amikor a nagyanyja gombaszedés ürügyén természetjáróvá vált, ámbár csak bottal, majd pedig járókerettel tudott közlekedni. Az apai
felmenők közt is előfordult ilyesmi: volt, aki földbirtokossága ellenére kapálni kezdett, más pedig elkártyázta az ügynökségét. Talán ilyesmikre gondol a lánya, amikor felveti neki, hogy költözzenek össze, vagy ha nem is egymáshoz, de egymás közelébe. Aztán átfutott a fején az a gondolat is, hogy nem kellene annyit zaklatnia
Hannát. Egy recept megkeresésére maga is vállalkozhat, még ha az unalmas is mások bevonása nélkül. Elvégre kapcsolatai életben tartását és az étkezési problémáját nem szükségszerű egyidejűleg gondoznia.
– Anya, a kabátzsebedben szokott sütemény lenni? Vagy cukorka. Esetleg a táskádban?
– Dehogy!
– Szóval nem eteted a téren a galambokat? És szurtos utcakölyköknek sem ajándékozol sztaniolba csomagolt cukordarabokat?
– Jó hogy mondod! Akkor kétszeres adag süteményt készítek, hogy mindezekre
is jusson!

„

52

tiszatáj
15.

A nagykövet fogadására Judith olyan meghívót kap, amelyben az áll, kék színnel
nyomva, hogy az eseményre partnerével együtt hívják. Marymarit arra kéri, szedje
magát össze, s kísérje el. Vissza is jelez, hogy köszönettel megy, s visz magával partnert. A hegyoldalban meghúzódó, dél-amerikai stílusú rezidenciára taxival érkeznek, éppen időben, hogy nyugodtan várakozzanak addig, amíg a kanyarodó, lassan
haladó gépkocsisorban a járművük a bejárathoz el nem ér. Sokan hivatalosak az
ilyen alkalmakra. Judith meséli, mennyire élvezetesnek találta a legutóbbi állófogadást: a tálakon felhordott szendvicsek mellett szárított trópusi gyümölcsök halmaiban oly jól lehetett hosszú körmökkel turkálni. Az üdítő italok mellett pedig a borok
mind az Uruguayhoz közeli Vale dos Vinhedos egyik pincészetéből érkeztek. S táskájából előhalászott kézi tükrében az utolsó pillanatban rápillant az arcára. Nem
csak annak látszom, de öreg is vagyok, állapítja meg. A körmei most valódiak. És az
sem vigasztalja, hogy Marymari sem fiatalabb. Legfeljebb fiatalabb az arca, de azt
egy műtét révén szerezte meg.
– Lesz egy kis meglepetés Önnek! – szorítja meg Judith könyökét a kulturális attasé, amikor már a nagykövet és felesége az újabb vendégeket üdvözölte. – Egy egészen jelentéktelen apróság!
– Biztos vagyok abban, hogy nem is lesz az oly kicsi! Szerénységét ismerve nagy
dobásra számítok! Ne akarjon megtéveszteni!
– Várja ki a végét! Remélem, örömet okoz majd!
– Remélem, jól mennek a dolgai, s megtalálja bennük az élvezetét!
– Természetesen, igyekszem elvégezni a feladatomat. Most minden a vendégeink kedvéért lesz! Talán visszavágyik végre hozzánk, Brazíliába! S egyszer a barátnőjének is megmutatja az országunkat – mosolygott rá az attasé először Marymarire.
A szmokingos attasé aztán elsodródik tőlük, s az éppen belépő olasz társasághoz
csapódva az itáliai olívák változatosságáról áradozik.
– Helyes pasi – súgta Judith fülébe Marymari. Közben szélesen mosolyog, s mutatóujjával lakatot tesz az ajkára.
– Biztos voltam, hogy tetszeni fog. Megjegyezném, elég széles az érdeklődési köre, ámbár biztos láttad a szemén. Akár a bal szemén, amely kék. Akár a jobbon,
amely szürke.
– Azt mondod, hogy meleg?
– A franc tudja, hogy van ez a dolog a trópusiaknál. De tény, hogy bárkit is szeretnek, azt nagyon szeretik.
– Segíthetek? – tér hozzájuk vissza a felemás szemű férfi. Marymari válasz helyett megjegyezi, hogy ekkora terem képesnek látszik ilyen nagy tömeget befogadására. És hová helyezik azt a sok kabátot, amelyektől megszabadulnak a vendégek,
még mielőtt üdvözölnék a nagykövetet, selypegte, és kislányos hangja illett a rózsa-

2014. december

53

„

szín, tüllökkel szegélyezett estélyijéhez. Ő bizony nem látott ruhatárat. Aggódik, vajon elég óvatosan bánnak-e a keppjével, ámbár ezt nem kérdezi meg.
– Az alkalmazottak fölviszik az emeletre. Sajnos nem áll módunkban külön helyiséget fenntartani erre a célra. Megmutassam alkalmas időben önnek az épületet?
Olyan régi, csoda, hogy kísértetek nincsenek benne.
– Marymarit kizárólag a félvérek iparművészete érdekli – jegyzi meg Judith. –
Ahhoz meg az egyházi gyűjtemény jezsuita kollekcióját kellene felkeresnie, annak is
a brazil szekcióját. De ki nem állhatja a klerikusszagot – ezt azonban Judith magában gondolja.
– Akkor neki is lesz ma abban része. Hamarosan! – s egy újabb társasághoz lép
át az attasé, ahol felemel a parkettáról egy elhullajtott kesztyűt.
– Igazítsd meg a szádat, a nagy izgalomban eldörzsölted a rúzsodat. Ott a mosdó
– s Judith megfelelő irányba állítja Marymarit. – Még mielőtt azt gondolja, hogy elolvadtál tőle.
Judith elhagyatottan ténfereg az italos asztal előtt, amikor utoléri az attasé. Étel
előtt egy korty hűs Bento Gonçalves-i rosét ajánl, s máris felragadja a metszett poharak egyikét, s megtölteti a pincérrel. Átnyújtja az asszonynak. Ő maga azonban
fehér bort iszik.
– Meséljen, hogy alakul a sorsa! Rég nem láttam! S hogyhogy nem hozta a nagy
fehér férfiúját?
– Őt ott hagytam maguknak Belo Horizontében. De lehet, hogy Sao Paulóban. Valamelyik könyvtárban.
– Nem sajnálja? Túlságosan értékes darabnak látszott.
– Remélem, az is így gondolja, aki megtalálta. Bár lehet, még továbbra is ott gubbaszt valamelyik irdatlan könyvespolc tövében. Tudja, sokkal érdekesebb volt vele
akkor élni, amíg az erdőkben járkált. Idővel elunalmasodott.
– Értem. Mert addig sem az Ön szoknyáján ült.
– Kinek a szoknyájáról van szó? – s hogy rájuk talál, menten felmutatja az üres
poharát Marymari. Ujjaival szórakozottan forgatja a poharat arca magasságában,
kívánságát nem lehet nem észrevenni.
– Az enyémről – mondta Judith. – Merthogy az került sorra.
– Ajánlhatok valami italt? Ha elkezdődik a zene, nem lesz egy ideig felszolgálás.
Tudja, hogy van ez.
– Önre bízom magam! – búgja elmélyített hangon Marymari.
– Szolgálatára! – és máris bor kerül Marymari poharába.
– Milyen szorgalmasak itt a manók!
– Nem manók ezek, hanem mesebeli törpék!
– Önöknél is élnek?
– Az európaiakkal együtt érkeztek. S minden településen van belőlük legalább
egy.
– Ó! – kacagott fel Marymari. – Hát nem családosok?

„

54

tiszatáj

– A család előnyeiről talán Judith tudna felvilágosítást adni!
– Nem inkább a hátrányairól? – és Judith hozzákoccintja a pohara peremét Marymari és az attasé poharához. Összecsilingelnek.
Amikor megszólal a zene, majd fellebben a függöny, amely mindaddig eltakarta
a szalonzenészeket, az attasé, mint akinek ez a feladata, eltűnik. Mint mindenki, Judithék is a zenészek felé fordulnak. A teremben megszűnik az emberzaj. Tizenegyen
játszanak hangszerükön a papírszalagokkal feldíszített emelvényen, vonósok, fúvósok és két dobos, lábcines. Az első szám egy hűvös bossa nova volt, udvarias tapssal
köszönik meg. Bemutatja a zenekart, majd a programot is, kellemes szórakozást
ígérve, a nagykövet. Majd a hosszú batucada következik s egy kesernyés fado. Némi
csend után a színpadról kivonulnak a zenészek. A technikusok óvatosan felvisznek
egy faládát. Huzalokat csatlakoztatnak hozzá, eközben fel-felmordulnak a hangfalak.
A színpadra, a számára hatalmas lépcsőkön, fölmászik egy apró, kifogástalan öltözékű férfi. Szokatlanul nagy és boka fölé érő cipőt hord, csíkos pertlivel kötötte
meg. Élére vasalt nadrágocskát visel, s felső testére dzsekiszerű puha kabátot húzott. Nyakát hatalmas bogra kötött nyaksál óvja, a bogot oldalra fordította, hogy ne
akadályozza az állát, amelyet szüntelen mozgat. Rágógumit rág ugyanis. Amúgy vidám, az apró termetű emberek igyekezetével lépdel a doboza felé, macsósan, döngetve a padlót. Felkapaszkodik, azaz föltornássza magát a dobozra, s mintha lovat
ülne meg, kényelmesen rátelepedik a tetejére.
– Nyolcvankét centiméteres – suttogja Marymari fülébe az attasé. S ő menten tovább adja az információt előbb Judithnak, majd a körötte állóknak. Ez az egyszerű
adat tűzvészként terjed szét a meghívottak között.
A zenész a hangszer tetejére ülve fölemeli a fejét, tekintetével átpásztázza az
alant reá figyelőket. Majd bemutatja az ütőhangszert. A cajónt. És megvárja, míg
vágni nem lehet a csöndet.
Lassan megbillenti a törzsét, előrehajol, belekapaszkodik a doboz használattól
kifényesedett peremébe, férfiasan arányos és karcsú, apró ujjait legyezőszerűen
szétteríti, majd összezárja. Ötsávos, két szárnyú pillangó a két kézfeje. Ekrüszín,
könnyű lepke, amely a mozdulatlanságból felszabadultan éppen most bújik ki a
bábból, imbolyog, részegíti a levegő, a fény, a szivárványszínű világ, s végtagjai ízeit
egyre-másra kezdi mozgatni, mozgásra ösztönözni – egy doboz vékonyfalú tetején.
Az üreg fölé kifeszített, papirosszáraz bőrön. Dörmögő, dünnyögő dobbanások nyugalmas hangja tölti meg a termet, amely egyfolytában hangosodik, majd elhalkul,
nyugalomba csitul. Az ujjak begyével, körmök peremével, körömlappal, ujjak bogas
végével, húsos tenyér külső, majd belső élével, becsukott tenyérrel, csuklóval, laza
és keményre fogott kézfejjel, heves ököllel, ujjak hátával ébreszt hangokat, hol esőkopogás van az ezüstfelszínű, éjszakai tavon, hol pokoli jégverés a cseréptetőn,
zúzmara szitálása az aszfalton, hol zuhatag a sziklákra hullva, hol pedig májusi eső
lépkedése az orgonabokrok levelén. Zaj, zörej, dobogás, nesz, zörgés és robaj járja

2014. december

55

„

át a termet. Majd meg duruzsolás. Motoszkálás a padláson. Egyre nagyobbakat lélegeznek a vendégek. A kicsike férfi teljes mellkasával ráhajol a doboz peremére, kinyújtott kezével lenyúl a függőleges oldallap közepéig, püföli, vágja és simogatja,
majd még inkább előbbre csúszik, óvatosan egyensúlyoz a doboz élén, s teljes jobb
és bal karjával, mellkasával döngeti a falapot. Fejjel lefelé lóg a doboz falán. Zümmög, zsong, zúg, duruzsol a kozmosz. Dörejlik. A fejével üti a hatalmas dobozt, hozzáveri az állát, kondítja a homlokát, mígnem teljes testével rátapad a dobként használt ládára, a hangszerére, valósággal szeretkezik vele. És a dobverés, azaz ami leginkább zaklatott és fölrázó dobolásként leírható, hangok dallamos mintázatát kezdi
formázni, s a kis növésű alak először a szalonzenészek bossa nováját, majd a batucadát s végezetül a fadót játsza el, nem csak tökéletesebben, de szívhez szólóbban is
a különös ütős hangszeren. Égi zene ez, emberkéztől eredő, mégis földmélyi és tektonikus. A kevéske férfi mennyei hangokkal árasztja el a hallgatóit, mindazzal, ami a
legrémesebb zörej és a legfenségesebb hangzatok között létezik a világon, s amelyek mögött érzékelhetőkké válnak a finoman és durván megütött kristályok, míves
és otromba tárgyak, kőzetek és ember készítette eszközök, a sóhajra meglebbenő
lélek selyemburka és az embertesten átszaladó tömör pisztolygolyók.
Aztán, mint mindennek, ennek is vége szakad egyszer.
Judith poharában nem marad egyetlen korty bor sem.
Az elenyésző méretű alak visszaváltozik emberré, felegyenesedik a dobozon, lovagló ülésbe helyezkedik, arcáról csorog az izzadtság. Alig számba vehető teste
azonban jóval kisebbnek látszik, mint produkciója kezdetén. Elfogyott, mint a léggömb, ha egyszer kiszalad belőle némi hélium. De azért könnyed marad, mint aki
elszállni készül.

„

56

tiszatáj

COLM TÓIBÍN *

Thomas Mann, avagy hogyan kényeztessük
újabb módszerekkel a gyerekeinket
Thomas és Katia Mann-nak hat gyereke született. Korán nyilvánvalóvá vált, hogy Katia másodszülöttüket, az 1906-ban született Klaust szerette leginkább, Thomas pedig a legidősebbet, az 1905-ben született Erikát és az 1918-ban született Elisabethet. A többi három az épphogy megtűrtek: az 1909-ben, 1910-ben, illetve 1919-ben született Golo, Monika és Michael.
Erika felidézi az első világháborús élelmiszerhiány egy epizódját, amikor mindent be kellett
osztani, az asztalon pedig egyetlen füge maradt. „Mit tett erre édesapám? Fogta ezt a fügét és
nekem adta... a többi három gyerek elrémülten bámult, apám pedig nyomatékosan és
szentenciózusan kijelentette: »A gyerekeket idejekorán hozzá kell szoktatni az igazságtalansághoz.«”
Voltak dolgok, amelyek a családban hagyományozódtak. Például a homoszexualitás. Maga
Thomas Mann nagyobbrészt meleg volt, ahogy a naplók világossá teszik. Hasonló volt a helyzet három gyerekével: Erikával (aki szintén nagyobbrészt volt az; többek között Bruno Walterrel tett kivételt), Klausszal és Golóval. Ugyancsak családi téma volt az öngyilkosság. Thomas Mann mindkét nővére öngyilkos lett, ahogyan fiai, Klaus és Michael is, és bátyjának,
Heinrichnak a második felesége. Családban maradt a gerontofília is. Bruno Walter majdnem
egyidős volt Erika apjával, amikor Erika viszonyt kezdett vele; Elisabeth pedig 1939-ben feleségül ment a nála harminchat évvel idősebb Giuseppe Antonio Borgese irodalomkritikushoz.
Ott van végül még egy aprócska dolog: az incesztus. Ez meglehetősen élénk érdeklődést
váltott ki épp a Mann írásaiban szereplő incidenseknek köszönhetően. A Varázshegy árnyékában című, a Mann-családról írt hasznos és szerethető munkájában Andrea Weiss írja:
„Hogy Katia és Klaus Pringsheim pontosan mennyire szerették egymást, nyilvános pletykák
és magánjellegű mizéria tárgya volt, különösen amikor Thomas Mann alig néhány hónappal
Katiával kötött házassága után egyik novellájában felhasználta feleségének a fivérével való
kapcsolatát.” A novella – A Wälsung-vér – egy ikerpár, fivér és nővér vérfertőző kapcsolatáról
szól; Katia apja megpróbálta a publikálását megakadályozni.
Hasonló híresztelések keringtek Erika és Klaus kapcsolatáról is; ezeket Klausnak a testvérszerelemmel foglalkozó darabja, A testvérek is táplálta, sőt, a Gestapo jegyzőkönyveibe is
bekerültek, amikor a testvérek a száműzetést választották, majd később az FBI-éiba, mihelyt
megérkeztek Amerikába. (Az 1920-as évek közepén Klaus rásegített, hogy a dolog családban
maradjon: viszonya volt Erika első férjével, Gustaf Gründgensszel.) A vulkán című önéletrajzi

*

Colm Tóibín esszéje eredetileg a London Review of Books-ban jelent meg (2008 nov., Vol. 31, No.21)
“I Could Sleep with All of Them” címmel, majd apró változtatásokkal és már “Thomas Mann: New
Ways To Spoil Your Children” címmel, Tóibín 2012-ben megjelent, New Ways To Kill Your Mother:
Writers and Their Families című esszékötetében (London: Penguin).

2014. december

57

„

regényében Klaus a nővéréről, Erikáról mintázott szereplőt összeházasította az édesapjukról
mintázott szereplővel. Thomas Mann A kiválasztott-jának hőse, Gregorius (a későbbi Gergely
pápa) a saját anyját veszi feleségül – aki egyben apjának nővére is.
Naplóiban Thomas Mann kedvvel merül el Klaus iránti szexuális vonzalmában: „Eissi teljesen megigéz”, írta 1920-ban az akkor tizennégy éves Klausról (Eissi volt a beceneve), „borzasztóan csinos a fürdőnadrágjában. Teljesen természetesnek érzem, hogy beleszeressek a
saját fiamba... Úgy tűnik, egyszer s mindenkorra végeztem a nőkkel?... Eissi lebarnulva, ing
nélkül hevert az ágyán; zavarba jöttem.” Valamivel később ugyanabban az évben „rányitottam a teljesen meztelen Eissire, ahogy valami gyerekességet csinált Golo ágyánál” és „mélyen
megdöbbentett ragyogó serdülő teste: lehengerlő”. Részben ugyanezt a nyelvet használja,
amikor leírja Jákobnak a fiatal József iránt érzett vonzalmát a József és testvérei-ben; Rendetlenség és korai bánat című kisregényében, amelynek írásakor Elisabeth hétéves, a könyvmoly
apa és fiatal lányának kapcsolata, melynek nyilvánvalóan a lányához fűződő kapcsolat az
alapja, épp elég lázasan fűtött ahhoz, hogy az olvasó elálmélkodjon: micsoda fantasztikusan
merész képzelőereje volt az öreg varázslónak.
Hitler 1933-ban történt hatalomra jutásakor az akkor ötvennyolc éves Thomas Mann
nemcsak merész képzelőerő birtokosa volt, hanem a Nobel-díjé is, amelyet 1929-ben ítéltek
oda neki. Egy gyönyörű nagy házban élt Münchenben, azonkívül volt egy idilli nyaralója a
Balti-tenger partján, amelyet három évvel korábban építtetett – és amelyet később Goering
rekvirált. Mannt úgy tartották számon, mint a legkomolyabb gondolkodású, legtiszteletreméltóbb élő németet. Élvezte hírnevét és családját, nagypolgári kényelmét és dolgozószobai
magányban, regényei és esszéi írásával töltött reggeleit. A Mann-család, ahogy Golo írta viszszaemlékezéseiben, a Nobel-díjnak és A varázshegy hatalmas bevételeinek köszönhetően
fényűzően élt. Utazgattak, ínyencen étkeztek, két nagy autójuk állt a garázsban: egy nyitott
tetejű amerikai kocsi és egy német limuzin. Amikor színházba mentek, az előadás végén a sofőr az előcsarnokban várta őket a kikészített bundáikkal. Életvitelük, amelyet egyáltalán nem
igyekeztek elleplezni, növekvő számú politikai ellenfeleik szemében egyre gyűlöletesebbé
tette őket.
Thomas Mann nem volt felkészülve a száműzetésre. Egy levelében így ír: „Túlságosan jó
német vagyok, túl szorosan fonódom össze hazám kulturális hagyományaival és nyelvével,
hogy az egyéves vagy talán egész életre szóló száműzetésnek ne lenne kemény és vészjósló
jelentése a számomra.” Tulajdonképpen annyira felkészületlen volt, hogy amikor az országot
nem egészen egy hónappal Hitler kancellárrá válása után elhagyta, nem vitte magával a naplóit, sem pedig annak a regénynek a kéziratát, amelyen épp dolgozott. A naplók publikálása
jelentősen lehűtötte volna meleg amerikai fogadtatását.
1933 táján már Erika és Klaus is híresek voltak. Thomas Mann egyáltalán nem bátorította
Klaus íróvá válását; naplófeljegyzése szerint tizennégy éves fia próbálkozása, hogy elbeszéléseket küldjön be irodalmi lapoknak, „olyan ostobaság, amiről le kell beszélni”. Fiatalkorukban Erika és Klaus is színdarabokat és elbeszéléseket írtak. Tizenévesen Berlinbe mentek,
Erika azzal a feltett szándékkal, hogy híres színésznővé, Klaus pedig, hogy híres íróvá váljon.
Amikor elbeszélései és esszéi kezdenek megjelenni, Klaus a pimaszság és feszengés furcsa
keverékével használta fel apja nevét. Egy szatirikus lap karikatúráján rövidnadrágban posztol apja mellett, ezzel a felirattal: „Úgy hallottam, papa, hogy egy zseni fiából sosem lesz zseni.
Ezek szerint te nem lehetsz zseni!” Bertolt Brecht pedig ezt írta: „Az egész világ ismeri Klaus

„

58

tiszatáj

Mannt, Thomas Mann fiát. Erről jut eszembe, ki is az a Thomas Mann?” A varázshegy 1924-es
megjelenésekor Mann ezt írta fia példányába: „Nagyérdemű kollégámnak – ígéretes apja.”
Klaus volt olyan meggondolatlan, hogy megmutassa egy barátjának, így aztán a sajtó nyakrafőre idézte. A húszas éveibe lépő Klaus egyszerre volt Wunderkind és egy vicc.
Fiával ellentétben Thomas Mann végtelenül komplex személyiség volt: modorában konzervatív, politikai szimpátiáiban és hosszú évekig ápolt német nacionalizmusát illetően távolról sem egyértelmű. Könnyen lehetett volna szenátor vagy üzletember, akárcsak saját
édesapja, ha természetében nem húzódott volna meg valami gazdag és rejtett vonás, ami
megkülönböztette a többiektől. Nem egyszerűen rejtett szexualitásról volt szó, vagy olyasvalamiről, amit kissé habókos anyjától örökölt, hanem olyan képzelő-energiáról és sötét merészségről, melyek elképesztően acélos becsvágyával és kitartásával párosulva lehetővé tették, hogy huszonöt évesen megírja A Buddenbrook-házat.
Klaus mindig sokkal egyszerűbb olvasmány volt. Folyékony, nagyvonalú és felületes.
Semmit sem tartalékolt, semmit sem hagyott kimondatlanul és ez a tény nyilvánvaló tehetsége ellenére búskomorrá tette. Apja úgy tudta egyszerre megőrizni és karnyújtásnyi távolságban tartani már-már rögeszmés, mély halál-kíváncsiságát, hogy műve szolgálatába állította; A
Buddenbrook-ház, A varázshegy, a Doktor Faustus és a legjobb novellák lapjait és szereplőit a
végzetszerűség és dekadencia érzete lengi be. Mann úgy bontakozik ki előttünk, mint egy nagyon sokrétű és sokálcájú író. Rengeteget bele lehet olvasni a műveibe és könnyű megérteni
a filológusok törekvését, hogy megtalálják a kulcsot sajátos művészi rendszereihez és élete
rejtett aspektusaihoz. Miután megérkezett az Egyesült Államokba, óvatosságra kényszerült
szexualitását és a Németország egyes vonásaihoz fűződő változó kapcsolatát illetően – amely
1933 után kifejezetten rossz ízűnek és szégyenletesnek tűnt. Bluebeard’s Chamber: Guilt and
Confession in Thomas Mann [Kékszakáll kamrája: bűn és vallomás Thomas Mann-nál] című,
2003-ban megjelent könyvében Michael Maar viszont amellett érvel, hogy Mann élete
nagyrészében, különösen családtagjai előtt, barátaival és munkájában, szokatlanul nyíltan
beszélt saját szexualitásáról.
Mann művében eltitkolt elemek után kutatva Maar hangsúlyozza, hogy volt egy téma,
amely minden másnál inkább táplálta és ihlette Mann képzeletét. Az életműből annak teljes
terjedelmében egymás után citálja elő a gyilkosság, vér, kések, gyönyör képeit. Sejtése szerint
ez a kulcs Mann művéhez, sőt talán életéhez is. „Megkockáztathatjuk a gondolatot – írja –,
hogy ha Thomas Mann valóságosan elkövetett volna egy bűncselekményt és megpróbálta
volna ezt a regényeiben elbeszélni, a mű nem különbözne attól, amit ismerünk.” Már-már
meggyőzően sugallja, hogy fiatalon, az 1890-es évek közepén Nápolyban Thomas Mann elkövetett valamit, tanúja volt valaminek, esetleg belebonyolódott valamibe, amiben a szexualitás
és gyilkosság egyaránt szerepet játszott. És hogy amit elkövetett, vagy aminek a tanúja volt,
egyszerre nyomorította meg és energizálta, és utat talált mindabba, amit közel hatvan éven
keresztül írt. Talán nem is az számít, hogy Maar hipotézise igaz-e vagy sem: ennél érdekesebb a mód, ahogy Mann életművét ismételten újraolvassák és vizsgálják, mintha a kulcs továbbra is sötéten exotikus pszichoszexuális lényének valamelyik titkos, álcázott zugában
volna elrejtve. „Bizonnyal jó – írta Mann a Halál Velencében lapjain –, ha a világ csak a szép
művet ismeri, s nem tudja, mik a feltételei létrejöttének.”1

1

Halál Velencében, Lányi Viktor fordítása.

2014. december

59

„

Klausnak viszont sem valós, sem képzelt, titkolt bűncselekmény nem nehezedett a lelkiismeretére; ahelyett, hogy apjához hasonlóan írt volna a halálról, beengedte a halál auráját
saját lelkébe. Naplójában már 1932-ben felveti az öngyilkosság gondolatát. 1933 februárjában írja: „Reggelenként nincs más, csak a halálvágy. Amikor összeszámolom, mi veszítenivalóm van, minden elhanyagolhatónak látszik. Semmi esély egy valóban boldog kapcsolatra. A
közeljövőben valószínűleg semmi esély az irodalmi hírnévre... A halálra nem tekinthetek
másképp, mint megkönnyebbülésre.” Ami Németországban Klaust ma lebilincselő figurává
teszi, az mégsem a halállal lejtett tánca, hanem az, hogy apjánál világosabban látta előre a fasizmus hatalomra jutását és bátran felvette vele a harcot a számára lehetséges minden eszközzel, miközben sikerült drogoznia és rengeteget szexelnie is. Mialatt köntörfalazó apja kétértelműségekkel küszködött mind szexuális, mind pedig politikai téren, ő a harcból teremtett
remekműveket. A fiú egyszerűbb lélek volt, szexualitása kendőzetlenebb, elkötelezettségeiben biztosabb. És mindebből írt néhány, majdnem érdekesnek mondható könyvet.
1924 végén Klaus Mann megírta az Anja és Esther című színművet egy neurotikus fiúkból
és lányokból álló négyesről, akik egymásba szerelmesek. Következő évben megkereste Gustaf
Gründgens, a színész, azzal, hogy meg szeretné rendezni a darabot magával és Klausszal a két
férfi, Erika Mann-nal és Pamela Wedekinddel, Frank Wedekind drámaíró lányával a két női
szerepben. Az ambiciózus Gründgens Hamburgban ekkor már híres volt, Berlinben azonban
még nem ismerték. A próbafolyamat alatt Klaus egy adott ponton szerette volna feleségül
venni Pamelát, akibe Erika beleszeretett, Erika pedig eldöntötte, hogy hozzámegy Gustafhoz,
akivel Klaus viszonyt kezdett. Erika és Gustaf esküvői fogadásán, ahogy Erika Pamelának
megírta, anyjuk fivére „flörtölt Gustaffal”. Az ifjú pár a mézesheteket abban a szállodában töltötte, ahol kevéssel azelőtt Erika és Pamela mint férj és feleség szállt meg (Pamela férfiruhában jelentkezett be).
Az Anja és Esther premierje 1925 októberében volt Hamburgban; az előadást óriási érdeklődés övezte részben botrányos cselekményének, részben pedig annak köszönhetően,
hogy két híres író három gyermeke játszott benne. Egy folyóirat címlapján a fényképük úgy
jelent meg, hogy Gründgens arcát kitakarták, ezzel is hangsúlyozva kívülállóságát a hírességek között. Házasságuk Erikával nagyon gyorsan véget ért. „A cinikus magyarázat – írja
Weiss – azt emelné ki, hogy Erika színpadi karrierje felívelt, úgyhogy Gustafra mint dobbantóra már nem volt szüksége; és hogy Gustaf végre rájött, hogy Erikával kötött házassága nem
ruházza fel őt Erika apjának kifogástalan társadalmi pedigréjével.”
Pamela Wedekind hozzáment egy férfihoz, aki az apja lehetett volna, a négyesfogat pedig
újra visszaalakult Erika és Klaus kettősévé. Bár Erika eljátszotta Erzsébet királynő szerepét
Schiller Don Carlos-ában a müncheni Staatstheaterben, nagyobb kihívásokra vágyott. És mivel Klaus életunt volt, következő darabja pedig megbukott, eldöntötték, hogy Amerikába
mennek, ahol zsenialitásuk elnyeri majd a méltó elismerést. Önmaguk szórakoztatására az
amerikai sajtónak beadták, hogy ikrek, lefektetve így „az irodalmár Mann-ikrek” (the Literary
Mann Twins) amerikai mítoszának alapjait. Végigturnézták az országot, majd a fél világot.
„Valahányszor kifogytak a pénzből – írja Weiss –, Klaus cikkeket írt, Erika pedig leveleket
küldött különféle szervezeteknek, amelyekben előadás-meghívásokat intézett. Sokszor úgy
érkeztek meg egy-egy városba, hogy apró sem volt a zsebükben.” Tokióban több mint hat hétig laktak az Imperial Hotelben – „ebbe a luxusbörtönbe zárt be kifizetetlen számláink ron-

„

60

tiszatáj

tása” –, és mihelyt apjuk kiadója hajlandó volt kiszabadítani őket, megegyeztek abban, hogy
könyvet írnak az utazásaikról, hogy a pénzt visszafizessék.
1928-ban tértek vissza Németországba, a következő öt éven át pedig cikkeket és könyveket írtak és botrányos nyilatkozatokat tettek; sokat utaztak és sok szeretőjük volt. Erika a
színházban dolgozott és filmekben játszott, Klaus további színdarabokat írt. Maximálisan kihasználták tehát a Weimari Köztársaság nyújtotta szabadságot. A Nemzetiszocialista Párt
számos tagja szemében ők testesítették meg mindazt, ami Németországban elvetendő. Anyjuk zsidó származása végképp nem tette rokonszenvesebbé őket a nácik szemében. Bár
ezekben az években gyakran a földkerekség leghülyébb párosának tűnhettek, a legtermészetesebb nonsalansszal kezdték maguk is elhinni, hogy szabadsághoz, szórakozáshoz és kiforratlan véleményeikhez való joguk olyasmi, ami megőrzésre érdemes. Épp a hülyeségük tette
őket komollyá. Mihelyt a hülyeség létjogosultsága kezdett megkérdőjeleződni, figyelemreméltó gyorsasággal és komolysággal reagáltak.
Erika mindaddig jóformán semmiféle politikai érdeklődést nem mutatott, amíg 1932 januárjában fel nem kérték, hogy egy pacifista nőegyletben felolvasson egy Victor Hugo-verset.
Amikor a színpadon állt, lehurrogták, egy fiatal barnainges azt ordítozta: „Bűnöző vagy... zsidó áruló! Nemzetközi agitátor!” Erika később feljegyezte: „A teremben kitört az őrült tülekedés. A Sturmabteilung emberei székeikkel támadtak rá a közönségre, a dühroham csúcsaira
üvöltve magukat.” A náci újság később „lúdtalpú békehiénának” titulálta Erikát, akinek „a fizimiskája nem is emberi”; a pártot azzal sem nyerte meg magának, hogy feljelentette őket,
kártérítést követelt és megnyerte a pert. „Rájöttem – írta később Erika –, hogy az esetemnek
semmi köze nem volt a politikához: több volt mint politika. Létem – létünk – mindenki létének alapját érintette.”
Annak az évnek a telén Erika, aki immár munkanélküliként élt szülei házában, előállt egy
müncheni kabaré megnyitásának az ötletével. Édesapja adta az ötletet a névhez. A Borsőrlő
(Die Pfeffermühle) 1933 Újévének napján nyílt meg. Két hónapig működött a náci párt székhelyének tőszomszédságában, és az elért sikerek nyomán épp nagyobb befogadóhelyre készült költözni, amikor kigyulladt a Reichstag. Erika és Klaus éppen sívakáción voltak, zajlott
az új színház belső kialakítása; amikor visszaértek Münchenbe, a család sofőrje – maga is a
náci párt tagja – figyelmeztette őket, hogy veszélyben vannak. Később Klaus megírta, hogy a
sofőr „a négy vagy öt év alatt, amíg velünk lakott, végig náci kém volt... de ez alkalommal kibújt a kötelessége alól, gondolom, rokonszenvből. Mivel jól tudta, mi történne velünk, ha tájékoztatná náci megrendelőit hazatérésünkről a városba”.
Erika és Klaus kapcsolatba léptek Svájcban tartózkodó szüleikkel és figyelmeztették őket,
hogy ne térjenek haza Münchenbe. Mihelyt lehetett, Erika autóval átlépte a svájci határt, ahol
nekilátott felkészíteni a szüleit arra, hogy el fogják veszíteni mindenüket, amijük csak volt
Németországban, beleértve nemcsak házaikat és autóikat, de Thomas Mann könyveinek kéziratait és olyan felbecsülhetetlen értékű forrásokat, mint Katiának a davosi szanatóriumból a
férjéhez írott leveleit.
Klaus nem utazott el a nővérével, inkább az éjszakai párizsi vonatot választotta. Aznap,
amikor megérkezett, ezt írta a naplójába: „A magány érzete, mint mindig, amikor Ő nincs velem.” Az „ő” Erikát jelentette. És Erika, úgy tűnt, hűségét most kész volt átruházni fivéréről az
apjára. Azzal kezdte, hogy visszatért Münchenbe, nem kevés veszélynek téve ki magát, mihelyt felfedezte, hogy házukban maradt a József és testvérei egy része, amelyen Mann éppen

2014. december

61

„

dolgozott. Visszalopózott a családi rezidenciára és anélkül, hogy a villanyt felgyújtotta volna,
megtalálta a kézzel írott kéziratköteget Mann íróasztalán. A kéziratot a kocsija ülése alá tolt
szerszámosládába rejtve még egyszer átjutott a határon. (Nem világos, vajon Mann miért
nem kérte meg a lányát, hogy a naplóit is vegye el. Később elküldte Golónak a széf kulcsát,
ahová el voltak zárva, de lelkére kötötte, hogy ne olvassa el őket. „Félelmeim – írta naplójába,
amikor gyermekei késtek – elsősorban és szinte kizárólag az életem titkaira leselkedő veszély körül forognak. Ezek nagyon komolyak. A következmények rettenetesek, talán egyenesen fatálisak lennének.”)
Erikában megvolt az az akaraterő, ami Klausból hiányzott, a késztetés, hogy másokról
gondoskodjon, valamiféle szükséglet – ami irritáló is lehetett néha –, hogy nem elhanyagolhatatlan fizikai-érzelmi energiáit mások hasznára fordítsa. A testvérek egészen idáig elválaszthatatlanok voltak, miközben Klaus állandóan beleszeretett Erika barátaiba. Erika a száműzetés sokkjának kitéve nagyrészt védtelenül hagyta Klaust. Figyelmét most a politikai cselekvés
kötötte le, saját túlélése és az, hogy biztosítsa apja jólétét és kényelmét. Irányítási hajlamának és szervezési tehetségének köszönhetően jól feltalálta magát a száműzetésben. Vele ellentétben Klaus csak sodródott. 1933 júliusában ezt írta a naplójába: „Arra gondoltam, milyen szomorú sorsom van egyedül... Erikának ott van Therese [Therese Giehse színésznő, aki
Erikával dolgozott a Borsőrlőben]... Kötelékünk természetéből adódóan szabadságomban áll
máshol keresni kapcsolatokat. Eszembe jut az összes kudarcot vallott, kishitű próbálkozás...”
Abból az apanázsból élt, amit édesanyja küldött neki. Októberben ezt írja: „Remélem, megkapom a novemberi pénzt – nővéremmel ellentétben én nem tudok enélkül meglenni, sőt – sajnos.”
Világos volt, hogy Klaus nem térhet vissza Németországba. Így hát semmi veszítenivalója
nem volt azzal, hogy élesen kritizálja a náci rendszert és úgy gondolta, minden írónak kötelessége megtenni minden tőle telhetőt, hogy Hitler hatalmát aláássa. „Sem az élvezet, sem a
fájdalom nem feledtetheti velem egy pillanatra sem – írta – a helyzet kérlelhetetlen komolyságát és saját felelősségem súlyát. Ma minden egyes antifasiszta német írónak kötelessége
minden erejét latba vetni, és tudom jól, hogy sajátságos okokból kifolyólag az én kötelességem különösen nagy.” Úgy döntött, hogy amszterdami székhellyel elindít egy irodalmi havilapot Die Sammlung címmel, és egymás után kérte fel a legjelentősebb német írókat, hogy írjanak bele. Pontosan tudta, mit akar elérni. A probléma az volt, hogy akkortájt DélFranciaországban tartózkodó apja a kötelességeit illetőleg fiánál jóval ambivalensebb volt.
Ennek az oka részben Mann félelme volt, hogy elveszti németországi olvasóit és elkobozzák a vagyonát, de köze volt egy Németországgal kapcsolatos régi vitájához is bátyjával,
Heinrichhel. 1914 augusztusában Mann lelkesen üdvözölte a háborút. Egy barátjának azt írta: „Az ember érzi, hogy mindennek meg kell újulnia ilyen mélységes, erőszakos gyötrelem
után, és hogy ezáltal a német lélek erősebbé, büszkébbé, szabadabbá, boldogabbá válik. Úgy
legyen.” Heinrich kezdettől fogva meg volt győződve, hogy Németország elveszíti a háborút.
Egy 1915-ben, tüntetőleg Zoláról írott esszéjében nekitámadt az öccsének:
Az egész, őrültséggel és gyilkossággal teli nacionalista katekizmus – és valamennyi hirdetője – kizárólag mohóságból vagy, ami még rosszabb, hiúságból fakad... Mivel mohón
vágysz arra, hogy tetszést arassál, fél életeden keresztül koszorús költő leszel, hacsak
még azelőtt ki nem fogysz a szuszból kétségbeesett erőfeszítésedben, hogy rohanj a tömeggel, folyton túlfűtött érzelmekkel heccelve őket, a felelősségérzet leghalványabb

„

62

tiszatáj

nyoma nélkül – és anélkül, hogy tudatában lennél a küszöbönálló katasztrófának, mint
egy balek!... Mit számít, hogy most elegánsan állást foglalsz igazság és igazságosság ellen;
hogy ezekkel szembehelyezkedve a hitványak és talmiak közé állsz. Választottál a pillanat
és a történelem között és beismerted, hogy minden tehetséged dacára nem vagy több,
mint szórakoztató parazita.
Abban az időben Mann megszakította munkáját A varázshegyen és írni kezdett egy választ a testvérének, Egy apolitikus ember elmélkedései címmel. Hatszáz oldalas lett. Golo felidézi az időszakot, amikor apja az elmélkedéseket írta:
Valamikor éppolyan gyöngéden szerettük édesapánkat, mint édesanyánkat, de a háború
alatt megváltozott. Még mindig tudott kedvességet sugározni, de most legtöbbször csak a
csendet, szigort, idegességet vagy dühöt érzékeltük. Nagyon is jól emlékszem bizonyos jelenetekre az ebédnél, dührohamokra és feltörő brutalitásra, amelynek a célpontja bátyám, Klaus volt, de én könnyeztem miattuk. Hogyha valaki, amikor kizárólag alkotó
munkájának szenteli magát, nem képes állandóan figyelmes lenni a körülötte levőkhöz,
vajon nem sokkal nehezebb-e, amikor nap nap után az Egy apolitikus ember elmélkedéseivel bajlódik, amelyben az ezerkétszáz civil utast szállító brit Lusitania hajó elsüllyesztése
egyenesen örömteljes esemény, hogy a könyv legijesztőbb részei közül csak egyet emeljek ki... Ez a munka, amely csakis önmagáért vagy a szerzőjéért született, útvesztőszerű
kastély volt és arra rendeltetett, hogy azonnal romba dőljön, mihelyt felépült.
Mann még 1920 márciusában is dacosan kitartott nézetei mellett. „Heinrich álláspontját –
írta –, bármennyire nagyszerűnek tűnjék is ebben a pillanatban, az események és a tapasztalatok tulajdonképpen máris aláásták. Nyugati orientációja, francia-imádata, wilsonizmusa
stb. elévült és hervatag.”
1999-ben publikált életrajzában Hermann Kurzke vázolja Mann politikai nézeteinek pálfordulásait és ezeknek a pálfordulásoknak az iróniáit és ellentmondásait 1918 és 1922 között, amikor úgy tűnt, „A Német Köztársaság” című beszédében megtagadja korábbi nézeteit.
Kurzke azt írja, hogy ezekben az években Mann barátságokat, köztük néhány szorosat is kötött olyan személyekkel, mint Ernst Bertram, Elisabeth Mann keresztapja, akik később náciszimpatizánsok vagy a rezsim társutasai lettek. Kurzke azonban óvatos és igyekszik ebből
következtetéseket nem levonni:
Vajon ez azt jelentené, hogy Thomas Mann a fasizmus előfutára? Az nyilvánvaló, hogy a
kor megújuló jobboldali mozgalmának semmi módon nem törekedett az útjába állni. Elég
korán, már 1921 nyarán észrevételezi az erősödő náci mozgalmat és azzal intézi el, hogy
az a „szvasztika-blődli”. Már 1925-ben, amikor Hitler még Landsbergben raboskodik, egy
messzeható, félreérthetetlen és jól látható gesztussal utasította el a német fasizmus
kultúrbarbarizmusát.
1933 májusában, amikor a „némettelen” könyveket elégették, Heinrich Mann könyvei ott
voltak a máglyán – Thomas Mann könyveivel ellentétben. Még mindig védte őt Bertram, többek között. Legnagyobb védőpajzsa viszont saját hallgatása volt. A Die Sammlung első száma
egy provokatív Heinrich Mann-esszével és Klaus vezércikkével jelent meg: „Az igazi, érvényes német irodalom... nem maradhat csöndben, látva népének lealacsonyodását és a gyalá-

2014. december

63

„

zatot, amit magára idéz... Egy irodalmi lap természetesen nem politikai orgánum... Ma azonban politikai küldetése van. Állásfoglalása egyértelmű kell, hogy legyen.”
Goebbels megtorlásul megfosztotta Heinrichet német állampolgárságától és a következő
évben Klaust is hontalannak nyilvánították. 1935-ben, öt nappal második férjével, W.H.
Audennel kötött házassága után, Erikát ugyancsak megfosztották állampolgárságától.
(Audent a jelek szerint végtelenül mulattatta kapcsolata a Mann-családdal. „Hát mi másra
vannak a buzik?” – válaszolta, amikor megkérdezték tőle, miért vette feleségül a hamarosan
hontalanná váló Erikát. „A ceremónia előtt nem is találkoztam vele, és talán nem is látom soha többé” – írta Stephen Spendernek. „Ki a világ legunalmasabb német írója? Az apósom.”
Klausról azt mondta: „Egy szerzőre a fiak csak zavart hoznak, mintha a regényei szereplői
keltek volna életre.”)
Thomas Mann naplóira bízta a véleményét mindarról, ami Németországban volt történőben. 1933 április 10-én ezt jegyezte fel:
De mindezek ellenére vajon nem lehetséges, hogy valami mélységesen jelentőségteljes és
forradalmi zajlik [ma] Németországban? A zsidók: végül is, az egyáltalán nem katasztrófa... hogy véget vetettek a zsidók uralmának a törvényhozásban. Titkos, nyugtalanító, kitartó töprengések... már-már azt gyanítom, hogy mindezek ellenére ez a folyamat is
azoknak egyike, amelyeknek két oldaluk van.
Április 20-án ezt jegyezte fel:
Valamennyire meg is tudnám érteni a zsidó elemmel szembeni lázadást, ha a zsidó szellem nem gyakorolna olyannyira szükséges kontrollt a német elem fölött, hogy ez a viszszavonását veszélyessé tegye; ha magukra hagyják őket, a németek olyan ostobák, hogy a
magamfajtákat egy kalap alá veszik és elüldözik a többivel.
Bár fontos, hogy ezeket a töprengéseket annak olvassuk, amik: töprengésekként, mégiscsak olyasfajták, amilyenre Heinrich Mann sosem ragadtatta magát, sem Erika, sem pedig
Klaus; ezeket Thomas Mann nyilvánvalóan nem osztotta meg feleségével, és sosem szellőztette meg a nyilvánosság előtt. Velük szemben pedig ott állnak az olyan megjegyzések, mint
például: „Az antiszemitizmus minden művelt és a kultúra iránt elkötelezett ember gyalázata.”
Amikor Mann megtudta, hogy neve elsőként szerepel a Die Sammlung jövendő munkatársainak névsorán, naplójába azt írta: „Klaus kicselezett minket azzal, hogy az első számban lehozta Heinrich cikkét.” Amikor egy kereskedelmi könyvszemle újra közzétette a könyvkereskedőknek küldött hivatalos figyelmeztetést, hogy ne tartsák raktáron a Die Sammlung-gal
kapcsolatba hozható szerzők könyveit, Mann küldött egy táviratot, amelyet Németország
széltében-hosszában idéztek: „Megerősítem, hogy a Die Sammlung első számának karaktere
nem felel meg a lap eredeti programjának.” Azaz nyilvánosan megtagadta fia lapját. Következő hónapban Mann egy hatalmas, háromemeletes svájci villába költözött, Erika pedig megnyitotta Zürichben a Borsőrlőt. Klaus magára maradt Amszterdamban. „Hosszú levél a Varázslótól [apjuktól], a legmegalázóbb érzés... Fájdalom és zavar,” írta naplójába. Heroint és
morfiumot szedett és naplójában folyton a halálvágyról ír.
Thomas Mann könyvei egészen 1936-ig megjelentek Németországban. Amikor Bermann
Fischert, német kiadóját a száműzetésben élők denunciálták mint Goebbels zsidó protezsáltját, a hevesség, ahogy Mann nyilvánosan megvédte, túl sok volt Erikának. Ezt írta apjának:

„

64

tiszatáj

Hátbadöföd a teljes emigráns mozgalmat – nem tudom másképp mondani. Valószínűleg
nagyon dühös leszel rám emiatt a levél miatt. Erre felkészültem és jól tudom, mit teszek.
Ez a barátságos idő arra rendeltetett, hogy elválassza az embereket – hány és hány esetben történt már ilyen. A te kötődésed Dr. Bermannhoz és a kiadójához rendíthetetlen –
úgy tűnik, ezért bármit kész vagy feláldozni. Ebben az esetben számodra az áldozathozatal része az is, hogy lassan, de biztosan engem is elveszíts. Ha így van, ne törődj vele.
Számomra ez szomorú és rettenetes. A gyermeked vagyok, E.
Több mint hatvan év távolából Elisabeth felidézte az összecsapást: [Erika] ...azzal fenyegetőzött, hogy sosem akarja többé látni. Úgy értem, egészen odáig ment a levelében. Ő, Erika,
tele volt valódi és mély politikai szenvedéllyel. És teljesen, teljesen megalkuvásképtelen volt.
Klausban sosem volt meg ez a fajta intellektuális erőszakosság. Neki is erős elvei voltak, ő is
úgy érezte, hogy elárulták, amikor nem kapta meg lapjának azt a támogatást, amiben reménykedett. Ez keserű kiábrándulás volt a számára, de sosem, soha nem volt benne olyan
agresszivitás, mint Erikában.
Klaus táviratozott az apjának, könyörgött neki, hogy adjon ki egy nyilatkozatot, amelyben
szolidaritást vállal az emigráns írókkal. Katia időközben próbálta lebeszélni Erikát arról,
hogy szakítson az apjával: azt írta neki, hogy Elisabethen és önmagán kívül Erika volt „az
egyetlen, akin Z. szíve minden szeretetével csügg, és a leveled mélyen megsebezte és beteggé
tette.” Z. annyi, mint der Zauberer: a Varázsló.
Thomas Mann Erikának írt válaszában időt kért, hogy végiggondolja a lánya által írottakat. Ez Erikát még jobban feldühítette. Azzal vádolta apját, hogy a Die Sammlung fölötti vitában többet ártott Klausnak, mint amennyire a nácik valaha is képesek voltak. Az édesanyjának elege lett a dologból és nekilátott megfogalmazni egy nyílt levelet Thomas Mann nevében. Bár a hangneme elég mérsékelt volt, mégiscsak ez lett az első, a száműzetésből a nácik
ellen írt nyilvános megszólalás. Mihelyt elküldte publikálásra, Mann azt írta egy barátjának:
„Végre megmentem a lelkem.” Azonnal értesítették, hogy a bonni egyetem visszavonta a
díszdoktori címét. Ő, a felesége és négy fiatalabb gyermekük elvesztették német állampolgárságukat.
Miközben ezek zajlottak, Klaus azon a regényén dolgozott, amely a legnagyobb hírnevet
hozta neki: a Mephistón, amely 1936-ben jelent meg Amszterdamban. Középpontjában majdnem nyíltan Klaus korábbi szerelmének és sógorának, Gustaf Gründgensnek a náci Németországban történt színészi felemelkedése áll. Bár a regénynek vannak drámai pillanatai, helyenként nagyon gyatrán van megírva. A narratíva lépten-nyomon túlzásokba esik, ahogy
próbálja a nácikat mint a vegytiszta gonoszt bemutatni, a Hendrik Höfgen nevű színészt pedig mint ambiciózus, jellemtelen, szexuálisan perverz figurát, aki kész eladni a lelkét, miközben másokat is rávesz ugyanerre.
Az írásmód a maga laposságaival és pátoszával helyenként fintorgásra késztette volna
Thomas Mannt. De volt egy rész, ami nagyobb sebet ejthetett rajta, mint Erika összes fenyegetőző levele. Nekem úgy tűnik, Klausnak sikerült apja néhány jellemvonását beépítenie
Höfgen alakjába. Ez olyasmi, amit Mann sem naplójában, sem leveleiben nem említ – legalábbis azokban nem, amelyek angolul olvashatók –, és semmiféle erre vonatkozó utalást
nem találtam a számos Mann-életrajzban. Ennek ellenére kétségtelen, hogy Klaus felhasználta apja karakterének egy kis darabját a művészi siker érdekében elkövetett politikai árulás
megírásához.

2014. december

65

„

A Mephistóban Hendrik Barbara Brucknert, Erika egy alakváltozatát veszi feleségül, akinek édesapja ugyanakkor Thomas Mann egy alakváltozata. Hendrik újdonsült apósa olyan
„írástudó és gondolkodó volt, aki nemcsak egyike volt az európai irodalmi szcéna legkiválóbb
és legtöbbet emlegetett alakjainak, de ezenfelül hatalmas befolyással rendelkezett politikai
körökben”. A színész apósát végig úgy emlegetik, mint „a titkos tanácsos” vagy a „Geheimrat”
– a Mann-családban ezt a terminust nemcsak Thomas Mannra, de Mann apósára, Alfred
Pringsheimra is használták.
Amikor Thomas Mann, ez a Balti-tenger mellett felnőtt, félszeg, ambiciózus fiatalember
feleségül vette Katia Pringsheimot, Katia családjának kulturális kifinomultsága és általános
társadalmi magabiztossága éppúgy feszélyezte, mint amennyire Hendrik Höfgent Barbara
családjáé a Mephistóban. (Golo felidézi apja szavait Katia családjáról: „Sosem kedveltek engem, ahogy én sem őket”). Vannak részek, ahol a regény mintha összemosná Gründgens, a
provinciális színész és a Mann-család viszonyát Thomas Mann és a Pringsheim-család viszonyával. Ebben az értelemben Thomas Mann mintha bele lenne rejtve Höfgen karakterébe:
mindketten saját társadalmi státuszuk fölött álló nőt vesznek feleségül, később művészi hírnevük meghosszabbításának és növelésének érdekében mindketten eladják a lelküket, vagy
nem hajlandók nyíltan állást foglalni. Klaus, akinek nem a szubtilitás az erőssége, ebben a bizonyos cselében nagyon is szubtilisen jár el; az öreg varázsló figyelmét viszont aligha kerülhette el, hogy fia azáltal, hogy a „Geheimrat” szót olyan gyakran használja Höfgen apósára, saját apját hasonlítja össze a lelkét hírhedten áruba bocsátó művésszel. Hét év múlva Mann
hozzálátott megírni saját könyvét, a mesteri Doktor Faustust ebben a témában.
1936 szeptemberében Erika és Klaus Európából az Egyesült Államokba költözött, ahol
Erika viszonyt kezdett egy, a szállodájukban megszállt német orvossal. Sybille Bedford szerint „leszokott a nőkről, valóban a férfiak kezdték érdekelni, annyira, hogy nős férfiakkal is
kikezdett”. Klausnak egy amerikai táncossal volt viszonya. A Borsőrlő New York-i premierjére készültek, európai színészekkel. Bár a dalszövegeket lefordították angolra, némelyiket
Auden, az előadás méretes bukás volt és gyorsan levették műsorról.
Erika hamarosan megtanult annyira angolul, hogy Amerika-szerte előadásokat kezdett
tartani. Amikor Klaus tartózkodási vízuma lejárt és visszatért Európába, a szüleinél lakott
Svájcban és meglepetésként érte, hogy apja az ő megkérdezése nélkül megalapította saját,
kéthavonta megjelenő irodalmi lapját az emigráns írók számára, és az élére ki is nevezett egy
szerkesztőt. Klaus naplójában írta: „Újra érzem, nagyon erősen és nem minden keserűség
nélkül, Z. teljes hidegségét irántam... Most különösen felerősödik az emberek iránt tanúsított
általános közönye.” Erika leveleiből nyilvánvaló, hogy Klaus nagyon sok heroint fogyasztott
ebben az időben.
1937 márciusában az egész család, Heinrichet is beleértve, megkapja a csehszlovák állampolgárságot. Klaus most szabadon utazhatott Budapestre heroinfüggőségét kezeltetni, de
a terápia nem járt teljes sikerrel. Hat hónap múlva visszatért az Egyesült Államokba és Erikához; nővére magával vitte útjaira, amelyek hamarosan közös előadókörutakká avanzsáltak.
Előadásaik címei közt olyanok szerepelnek, mint „Békét: milyen áron?” „Miben hisz a mai európai ifjúság?”, és „Apánk és műve”. Két könyvet írtak együtt.
Nemsokára Thomas és Katia Mann is megérkezett Amerikába és tizennégy bőröndjük kíséretében elkezdték körbeturnézni az országot. Amikor Klaus új regénye megjelenik, apja
megírta neki, hogy csodálta az írását, hozzátéve, hogy amikor először meglátta, „titokban az

„

66

tiszatáj

volt az elvetemült szándéka”, hogy ne olvassa végig, „csak belenézzen”. Naplójában írja a levelekről, melyekben apja az írásait kommentálja: „Épp ilyen kedvesen ír vadidegeneknek is.
A legmagasabb intelligencia, jótékonyságig menő előzékenység – és jéghideg közömbösség
keveréke. Mindez különösen hangsúlyos, ha rólam van szó.” 1939-ben kiadják Mann Lotte
Weimarban című regényét, amelyben Goethe fiát így mutatja be: „August a fia; és az apa számára a fiú léte ebben ki is merült”, majd így folytatja: „Nagy ember fiának lenni óriási szerencse, megbecsülendő előny, másfelől viszont nyomasztó teher, az egyéni önérzet tartós megalázása”.2 A nagy ember Princetonban telepedett le, ahol Bruno Walter és Einstein voltak a
szomszédai.
1938-ban Klaus és Erika az 1936-ban kitört spanyol polgárháborúról tudósítottak. Erika
befejezte a Barbárok iskoláját a náci oktatásrendszerről; a könyv az Egyesült Államokban három hónap alatt 40,000 példányban fogyott. Erika fokozatosan az ország egyik legsikeresebb
és legjobban fizetett női előadójává avanzsált. Ő is, Klaus is szenvedélyesen hitték, hogy az
Egyesült Államoknak azonnal be kellene lépniük a háborúba, és megbotránkoztatta őket
Auden és Christopher Isherwood attitűdje, akik elhagyták Nagy-Britanniát, hogy elkerüljék a
behívót. Naplójában Klaus Audenben felismerni vélte Gustaf Gründgens „hideg varázsát”, de
nem hagyta magát elcsábítani. Amikor meglátta a menázsit, amit Auden Brooklynban berendezett magának, többek között Carson McCullers-szel, Gypsy Rose Lee-vel, Benjamin Brittennel, Peter Pears-szel, Chester Kallmannal, Paul Bowles-szal és Jane Bowles-szal, naplójába
ezt írta: „Micsoda eposzt lehetne írni erről!” Nemsokára beköltözött Golo is, akinek úgy sikerült a nácik elől megszöknie, hogy nagybátyjukkal, Heinrichhel, Alma Mahlerrel és Franz
Werfellel gyalog átkelt a Pireneusokon.
Az általában jóindulatú Isherwood Klausról azt tartotta, hogy „nincs benne se hiúság, se
öntudatosság”; „nagy vonzereje nyitottságában, ebben a kíváncsi, affektálástól mentes hozzáállásban rejlik”. Mások viszont nem osztották a véleményét. Glenway Wescott Klaust „tragikus léhűtőnek” nevezte; Janet Flanner úgy látta, szánalmas mértékben uralkodik fölötte
Erika, aki 1940-ben Európába repült, hogy a BBC haditudósítójaként dolgozzon, így magára
hagyva Klaust, aki „irigységet és szorongást” érzett és neheztelt nővérére, amiért már megint
faképnél hagyta. Továbbra is a szülei tartották el. Amikor egy New York-i kiadó közölte
Auden-nel és Kallmannal, hogy nemsokára kiadja Klaus önéletrajzát, a páros majd megszakadt a nevetéstől és megkérdezték, „Na és mi lesz a címe? A láthatatlan ember? Klaus, az
alattvaló?”
Klaus önéletrajza A fordulópont címet kapta. Mintha diplomáciai gyakorlatként íródott
volna. Apját nem támadhatta meg nyíltan, mivel anyagilag rá volt utalva és az Egyesült Államokban az ő árnyékában ténykedett, ez az árnyék pedig épp annyira óvta, mint amennyire
ártott neki. Megragadott minden alkalmat, hogy apja helyett nagybátyját, Heinrichet emelje
ki és méltassa, arra azonban vigyázott, hogy apjáról ne abban a sebzett hangnemben írjon,
amelyet naplóiban használt. A könyvben szereplő leírás, amikor apja az ablakon kihajolva kiabálja távozó fia után: „Sok szerencsét, fiam! És gyere haza, ha boldogtalannak és elhagyatottnak érzed magad!” – színtiszta mítosznak vagy szomorú viccnek hangzik. Amikor a
könyvről írt Klausnak, Mann meg is jegyezte, hogy egyáltalán nem emlékszik arra, hogy ilyet
mondott volna.

2

Lotte Weimarban, ford. Lányi Viktor.

2014. december

67

„

Beszámolójában az első, száműzetésben töltött évekről szólva – amikor apja nem volt
hajlandó elítélni a rendszert – Klaus magasztalta Heinrichet, amiért „elsőként részesült abban az irigylendő kitüntetésben”, hogy Goebbels feketelistájára kerüljön. Nagybátyja, írja,
„Berlint kevéssel a Reichstag égése után elhagyta, és alighogy megérkezett Franciaországba,
nem vesztegette az időt, hanem felemelte hangját, hogy megvádolja és nevetségessé tegye a
barna canaille-t... Heinrich Mann – aki száműzetése kezdetén túl volt hatvanon – mintha második fiatalságát élte volna”. Ő maga, írta, Goebbels második listáján volt, Erika pedig a harmadikon. A Die Sammlungról írván kiemelte, hogy „André Gide, Aldous Huxley és Heinrich
Mann” támogatásával jelent meg. Apját meg sem említette.
„Ami pedig apánkat illeti”, írja, a „külföldi közvéleménytől még mindig tartó nácik” őt
„haboztak” feketelistára tenni: „Ezen a ponton műveit hivatalosan nem tiltották be, bár már
1933-tól kezdve kockázatos volt egy könyvesboltban nyíltan Thomas Mann-könyvet kérni.
Mivel közismertek voltak a nácizmusról vallott nézetei és ezeket még inkább aláhúzta visszatérése Münchenbe”. Amikor Klaus ír „az elkerülhetetlen összecsapásról” apja és a nácik között, elsiklik afölött, hogy erre csak 1936-ban került sor. Apja első, svájci száműzetésben töltött éveinek mérhetetlen kényelmét és jólétét minden látható irónia nélkül ecseteli. Mire a
könyv megjelent, Thomas Mann már újrapozicionálta magát mint a nácizmus legkomolyabb
és leghangosabb pörölye az Egyesült Államokban élő német emigráció tagjai között. Nyilván
kedvére való volt, hogy Klaus egyetlen gesztussal sem próbálta meg új szerepét aláásni. Írt
neki egy kedves és szeretetteljes levelet: „Szokatlanul elbűvölő, kedves, érzékeny, okos és
őszintén személyes könyv”. Muriel Rukeyser, a költő emlékezett, milyen lázas türelmetlenséggel várta Klaus ezt a levelet, arra, ahogy feltépte a borítékot, amikor megérkezett és elolvasta, „a vegyes érzések egyetlen folyamatos, felfüggesztett pillanatában, amit magában az
önéletrajzban csak meg lehet találni”.
Ezekben az években Klaus mind boldogtalanabb volt Erika nélkül, kábítószert szedett és
egyfolytában a meg nem felelő emberekbe szeretett bele. Az FBI megfigyelte, mivel tájékoztatták őket, hogy Klaus is, Erika is kommunisták. „Amikor a fasizmus elborította Európát – írja Weiss –, az FBI nem kevés költséget és időt fordított a liberális demokrácia legkiemelkedőbb és legelkötelezettebb védelmezői közül kettőnek a zaklatására, akik ráadásul messzemenően csodálták az Egyesült Államok kormányzatát.” Erika és Klaus bűne, úgy tűnik, nemcsak „idő előtti” antifasizmusuk volt, hanem az is, hogy „viszonyuk volt egymással”. A jelentések szerint „sok furcsa kinézetű” személyt láttak bemenni Klaus New York-i hotelszobájába,
ami nyilván megfelelt a valóságnak. Klaus feljegyezte naplójában, hogy szerette a „portásokat, pincéreket, liftboyokat és így tovább, fehéreket és feketéket. Majdnem mind a kedvemre
valók. Mindegyikkel le tudnék feküdni”. Sybille Bedford felidézi, hogy Klaust leginkább a
„professzionális tahók” vonzották.
Ezalatt Erika közelebb került apjához, miközben, ahogy Weiss írja, „Klausnak a Varázslótól való elidegenedését nem csökkentette politikai nézetkülönbségeik megszűnése; valójában
végig valami ennél sokkal mélyebbről volt szó. A testvérek között gyerekkoruk óta létező
szent szövetség, amit Thomas Mannal és mindazzal szemben kötöttek, amit ő megtestesített,
már nem maradhatott fenn ugyanazzal az intenzitással”.
Pearl Harbour után Klaus úgy döntött, jelentkezik az amerikai hadseregbe. Az FBI jelentése szerint első testi vizsgálatából kiderült, hogy „szifilisszel fertőzött” és „13 arzén és 39
nehézfém-injekciót” kapott. Többször is elutasították, részben homoszexualitása miatt, mie-

„

68

tiszatáj

lőtt 1942 decemberében felvették. Amikor a Földközi-tengeri frontra küldték, Erika megjegyezte, hogy gyerekkoruk óta jóformán első alkalommal látta boldognak. Szülei eljöttek elbúcsúzni tőle. Azt írta a naplójába: „Búcsúzásunkkor Z. megölelt, ami még sohasem történt
meg.”
Klaus egy nappal a kapituláció előtt érkezett meg Németországba. Hitte, hogy „amikor a
Diktátor eltűnt – csakis akkor lesz újra lehetséges... Németországban élni, félelem és szégyen
nélkül”. Most már tudta, hogy ez nem igaz. 1945. május 16-án azt írta apjának:
Nagyon súlyos hiba lenne a részedről, ha visszatérnél ebbe az országba és bármilyen politikai szerepet vállalnál. Nem mintha azt hinném, hogy bármi ilyesféle tervet vagy becsvágyat dédelgetsz. De arra az esetre, ha csábító ajánlatokat kapnál... A körülmények itt
nagyon lehangolóak. Minden erőfeszítésed, hogy javíts rajtuk, reménytelenül el lenne tékozolva. A végén pedig téged hibáztatnának az ország jól megérdemelt és elkerülhetetlen
nyomorúságáért. A legvalószínűbb, hogy meggyilkolnának.
Amikor Münchenben ellátogatott családi házuk romjaihoz, Klaus felfedezte, hogy a háború alatt Lebensbornként használták, árja kefélőfészekként, „olyan helyként, ahol fajilag megfelelő ifjak és hasonlóképp jólnevelt hajadonok működtek együtt a német nemzet érdekében... Sok szép kisbabát nemzettek és szültek ebben a házban”. Amikor a Stars and Stripes katonai magazin számára interjút készített Richard Strauss-szal, Strauss Hans Frankot, az
auschwitzi lágerparancsnokot dicsérte, aki Hitlerrel ellentétben „valóban értékelte a zenémet”. Találkozott Heinrich első feleségével, aki akkor szabadult Terezínből, és lányukkal, akit
bebörtönöztek. Nem hitte, hogy a hétköznapi német embereknek ne lett volna tudomásuk arról, ami a koncentrációs táborokban történt. Azt írta: „idegennek érzem magam korábbi hazámban”.
Erika négy hónappal Klaus után érkezett Németországba. Azt írta: „A németek, amint tudod, reménytelen eset. Szívükben viszolyogtatóan elegyedik és forr össze az önámítás és a
becstelenség, a gőg és szolgaiság, a ravaszság és bárgyúság.” Bedford ezt mondta róla: „Erika
képes volt a gyűlöletre, a németeket pedig gyűlölte. Erikának ugyanis elég erőszakos természete volt. A háború alatt egy adott pillanatban azt hirdette, hogy minden németet kasztrálni
kellene. És a bosszút – Klaus nem ilyen volt. Erika engesztelhetetlen volt.”
Münchenbe érkezésekor bejelentette igényét a régi családi házra, amit szegény gyakorlatiatlan Klaus elmulasztott megtenni. Másik feladata az volt, hogy tudósítson a nürnbergi perekről. Ő volt az egyetlen újságíró, akit beengedtek a szállodába, ahol a náci vezetőket fogva
tartották. Elárulta nekik, hogy kicsoda. „Ha arra gondolok, hogy az a nő járt a szobámban” –
jegyezte meg Julius Streicher. Göringnek érdekesebb dolog jutott eszébe: elmagyarázta Erikának, hogy „ha ő lett volna felelős a «Mann-ügyért», másképp kezelte volna... Egy Thomas
Mann-kaliberű németet minden bizonnyal hozzá lehetett volna idomítani a Harmadik Birodalomhoz”. Erika leírja, hogy „amikor egy enyhe mennydörgés Göringet egy éppolyan enyhe
szívrohamba rémítette, a Blitz kitalálója új matracot kapott az ágyikójába és ágyba szolgálták
fel neki a reggelit”. Amikor látogatást tett Hans Franknál és Ribbentropnál, „a lengyelországi
mészáros épp a Bibliából olvasott fel a volt pezsgőárusnak”.
Erika és Klaus egyre kevésbé lelték helyüket az új Németországban. Klaus filmekben kezdett dolgozni, volt egy rövid és fájdalmas együttműködése Roberto Rossellinivel. Egy munkatársa, aki ezekben az években együtt dolgozott vele, ezt mondta róla: „Nyugtalan ember volt.

2014. december

69

„

Olyan sok ötlete volt és olyan sok energiája... Nem hiszem, hogy akár két percig képes lett
volna nyugton ülni. Állandóan cigaretta lógott a szája sarkában, és állandóan mozgásban volt.
Érezted az energiái vibrálását”.
Most kellett volna eljönnie az időnek, hogy Klaus könyvei, különösen a száműzetésben
publikált Mephisto és A fordulópont, az új Németországban is megjelenjenek. De az új Németország furcsa helynek bizonyult. Gustaf Gründgens visszatért a színpadra és éppolyan népszerű volt, mint akkoriban, amikor Göring protezsáltja volt. Weiss leírja, hogy miután nem
kevés utánjárással sikerült jegyet szereznie egy teltházas előadásra, Klaus „alig kapott levegőt, amikor tanúja volt, hogy az első felvonásban színre lépő Gründgens láttán a közönség
vastapsban tört ki, félbeszakítva az előadást”.
Válaszul írt egy cikket, amelyben azt sugalmazta, hogy Emmy Sonnemann – a színésznő,
aki Göringhez ment feleségül – karrierjét is újra kellene indítani. „Talán az Auschwitzban elgázosítottak valamelyike – írja – hátrahagyott egy színművet, amelyben ez a mélyen tisztelt
asszony újból debütálhatna. A jó asszonyságnak nyilván fogalma sem volt Auschwitzról – és
egyébként is, ugyan mi köze lehet a művészetnek a politikához?” Amikor 1952-ben megjelent
A fordulópont német kiadása, Gründgens azt követelte, hogy a könyvből távolítsák el azokat a
részleteket, amelyek ártanak az ő hírnevének. Ez meg is történt. A Mephisto 1956-ban megjelent németül, de csak az NDK-ban; egyetlen nyugatnémet kiadó sem kért belőle, még
Gründgens 1963-ban bekövetkezett öngyilkossága után sem. Erika az ügyet a nyugatnémet
Legfelsőbb Bíróság elé vitte, amely a könyv betiltása mellett döntött, Gründgens poszthumusz hírnevére való tekintettel. Hosszú várakozás után a könyv puhafedelű kiadása végül
1981-ben jelent meg Nyugat-Németországban, és film is készült belőle.
1946-ban, miközben volt szeretőjét és jelenlegi nemezisét a színpadon ünnepelték, Klaus
úgy döntött, hogy hosszabb látogatásra visszatér Amerikába. Mivel nem volt egyetlen másik
hely sem, ahova menjen, úgy tervezte, hogy Los Angelesbe utazik, ahol szülei a Pacific
Palisades-en egy hatalmas és fényűző villában éltek; apját viszont tüdőrákkal diagnosztizálták és előkészítették műtétre Chicagóban. Erika Nürnbergben repülőre ült, hogy apja mellett
legyen. Többé sosem hagyta el. A következő kilenc évben ő lett Mann titkára és első számú
bizalmasa. Éppúgy, ahogy egykor Klausszal voltak elválaszthatatlanok, most apjával lett
megbonthatatlan a viszonya. Évek múlva Elisabeth Mann így emlékezett vissza:
Hazatért, mivel kimerítette a karrierjét, így hát apja művének szentelte magát... Erika nagyon erős egyéniség volt, nagyon domináns és mások fölött uralkodó személyiség, és meg
kell mondanom, hogy a szerepet, amit élete második felében játszott mint apám menedzsere, anyám nem viselte mindig könnyen, mivel hozzászokott, hogy ő maga látja el
mindezeket a feladatokat.
További feladatai közt Erika nekilátott a Doktor Faustus kéziratát meghúzni – negyven
oldalt húzott ki; apja szerint ez jót tett a könyvnek.
Klaus írt az édesanyjának és felvetette, hogy keressenek neki egy bungalót a szülei házának közelében, továbbá, mivel nem tudott vezetni, szüksége volna „egy régi Fordra és egy fiatal sofőrre... A sofőrnek tudnia kell kicsit főzni is, és legyen jó megjelenésű”. Anyja azonnal
válaszolt: „Egy bérelhető lakás és egy sofőr, aki tud főzni, ráadásul vonzó is! Jó adag szerencsével sikerülhet egy szobát szerezni száz dollár fölött... Ez a demokrácia!” Klaus július végén
érkezett Los Angelesbe, de kora ősszel már újra New Yorkban találjuk. Újra száműzetésben

„

70

tiszatáj

volt, ezúttal családjától éppúgy, mint országától. Nővérét elvesztette az apja javára, ráadásul
anyjánál is túlfeszítette a húrt. 1948-ban azt mondta: „Életemnek csak azokat a részeit érzem
lényegesnek és valóságosnak, amelyekben [Erikának] is része van.”
Klaus mostanra New York, Párizs, Zürich, Bécs és Amszterdam közt utazott oda-vissza.
Amikor még egyszer visszatért Los Angelesbe, szülei egy hónap után megkérték, hogy távozzon, mert másik testvéreket és unokatestvéreket vártak. Erika segítségével sikerült a közelben egy albérletet találnia. Hat hónappal beköltözése után öngyilkosságot kísérelt meg úgy,
hogy felvágta az ereit, altatót vett be és megnyitotta a gázcsapot. Kórházba került, az incidensről pedig beszámolt a sajtó is. Apja nem látogatta meg – egy barátjának ezt írta: „Két nővérem öngyilkos lett, és Klausban sok van az idősebb nővéremből. A késztetés benne is megvan, és minden körülmény ezt segíti elő – az egyetlen kivétel, hogy neki itt van a szülői ház,
amelyre mindig számíthat.” Anyja állítólag (Elisabeth szerint legalábbis) így csattant fel, amikor meghallotta a hírt: „Ha valóban meg akarta ölni magát, miért nem csinálta rendesen?”
Erika azt írta egy barátnak: „Amint valószínűleg olvastad, Klaus – a hozzám legközelebb álló
testvérem – megpróbált véget vetni az életének, és ez nemcsak egyszerűen egy csúnya sokk
volt, de rengeteg időt felemésztő bajt is okozott.” 1949. január 1-jén Klaus ezt írta a naplójába: „Nem akarom túlélni ezt az évet”. Áprilisban, Cannes-ban levelet kapott egy nyugatnémet
kiadótól, amiben közölték, hogy a Mephisto nem jelenhet meg, mert „Gründgens úr itt nagyon
fontos szerepet játszik”. Következő hónapban sikerült megölnie magát. Negyvenkét éves volt.
Mann Katiával és Erikával Stockholmban volt, amikor elérte a hír. „Belső együttérzésem –
írja naplójába – az anya szívével és E.-val. Nem szabadott volna ezt tennie velük... Micsoda
bántó, csúnya, kegyetlen tapintatlanság és felelőtlenség.” Heinrichnek ezt írta: „Az ő esete
olyan nagyon furcsa és fájdalmas, micsoda adottságok, vonzerő, kozmopolitizmus – és szívében a halálvágy.” Hermann Hessének pedig: „Ez a felfüggesztett élet súlyosan nehezedik az
elmémre és nagy fájdalmat okoz. A vele való kapcsolatom mindvégig nehéz volt, amiben hibás vagyok. Az életére a kezdetektől fogva árnyékot vetett az én életem.” Úgy döntött, nem
vesz részt fia temetésén és előadókörútját sem szakítja meg. A temetésre a családból egyedül
Michael, a legfiatalabb testvér ment el, aki épp a San Francisco Symphony zenekarral turnézott; brácsáján egy largót játszott, mialatt a koporsót leeresztették a gödörbe.
Később Elisabeth azt mondta Erikáról: „Amikor Klaus meghalt, Erika teljesen, teljesen
összeomlott – úgy értem, számára ez, ez a veszteség elviselhetetlen volt. Jobban megviselte,
mint bármi más egész életében.” Erika szüleivel visszatért az Egyesült Államokba és állampolgárságért folyamodott –hogy aztán megtudja, az FBI már megint megfigyelés alatt tartja.
1950-re már felterjesztés is született, hogy utasítsák ki az országból a kommunizmusa miatt.
Mielőtt a dolog dűlőre jutott volna, Erika a távozás mellett döntött és szüleit is magával vitte.
Addigra elég közel kerültek egymáshoz ahhoz, hogy apja Erika fölött érzett aggodalmáról írjon naplójában: „olyan könnyen követheti öccsét. Az nyilvánvaló, hogy nem akar minket túlélni.” 1952 júniusában eladták a Pacific Palisades-i házukat és Svájcba költöztek. Thomas
Mann ott halt meg három év múlva, nyolcvanéves korában.
Erika összeveszett a többi testvérével; Elisabethtel egy évtizeden át nem voltak beszélő
viszonyban. 1961-ben anyjuk azt írta bátyjának: „Ami tönkreteszi... az öregségemet, az a többi gyerekem több mint barátságtalan viszonya a jó, kövér, legidősebbel.” Erika éjt nappallá
téve dolgozott apja háromkötetes levelezésének szerkesztésén, képviselte Klaus könyvének
ügyét a nyugatnémet törvényszékeken, és ennyi év után első férjével hadakozott. Amikor két

2014. december

71

„

német újság célzásokat tett rá, hogy vérfertőző viszonya volt Klausszal, beperelte őket és
megnyerte a pert. 1969-ben halt meg, hatvanhárom évesen; vagyona egy részét Audenre
hagyta, akivel évek óta nem találkozott.
Édesanyja 1980-ig élt. Monika, aki látta a férjét az óceánba fulladni, amikor 1940-ben az
Atlanti-óceánon torpedótalálat érte Amerikába tartó hajójukat, 1953-ban Capri szigetére költözött és 1992-ben halt meg. Golo, aki az ötvenes évek végén visszatért Németországba és
történész lett, 1994-ben halt meg. Michael 1977-ben öngyilkos lett. Elisabeth túlélte őket,
2002-ben halt meg. Élete nagy részét a tengerek tanulmányozásának és megőrzésének szentelte. Idős korában több interjút adott és együttműködött a Mann-család életrajzíróival. A
családról a német televízió számára készült folytatásos, dramatizált dokumentumfilmben
nagy nyugalmat és melankolius bölcsességet árasztó figuraként jelenik meg. („Amikor elmúltál harminc – mondta Golónak –, nem szabadna továbbra is a szüleidet hibáztatnod azért, ami
vagy.”) Megjelenésében volt valami különös, száraz, derűs rezignáltság, ahogy végiglátogatta
a Mann-család életének helyszíneit, az elkövetett pusztítást a kamerának egyfajta elfogadással és annak a tudatával kommentálva, hogy semmit sem hagy ki.
MIHÁLYCSA ERIKA fordítása

KISS GYÖRGY: ÉN MÉG VAGYOK

„

72

tiszatáj

LENGYEL ANDRÁS

„Ő tanított meg verset írni”
EGY KÜLÖNÖS KAPCSOLAT : JÓZSEF ATTILA ÉS TITTEL MARGIT
1
Hogyan lesz – egyáltalán: hogyan lehet – költővé egy ferencvárosi utcagyerek? A költővé válás első feltétele – az írástechnika ismeretén túl – alighanem az irodalom, mint minta ismerete, az irodalmi hagyományhoz való szándékolt kapcsolódás. De ez a kapcsolódás korántsem
evidens aktus, nem magától értetődő, hogy létrejön. A gyerek József Attila esetében is legalább három fázis vezet el ide. (1) Az iskolai „irodalmi” anyaggal való intézményes találkozás,
(2) az iskolától független „érdekes” olvasmányok (ponyva) „felfedezése”, olvasása és (3) a
magas irodalom presztízsével, a költészet missziójába vetett hittel való találkozás, amely az
irodalmi tevékenységnek, az „alkotásnak” értelmet ad. Az irodalomba vetett hit nélkül ugyanis az a tudás, hogy (például) lehetséges verset írni, semmit sem ér. A megmozduló, önmagáról jelt adó kreativitás „társadalmi” visszaigazolása csak e hit kialakulásával – az alkotótevékenység értékességének internalizálásával – történik meg. E hit megszületése a tevékenység
értelmesülésének pillanata a személyes költészettörténetben.
Mindez József Attila életében egy Tittel Margit nevű hivatalnoklány képében jelent meg.
Ám az életrajznak ez a költészettörténeti szempontból aligha túlbecsülhető szereplője jószerivel alig ismert. Minden ide vágó irodalomtörténeti tudás voltaképpen József Jolán emlékezésére (1940) vezethető vissza, s ez, sajnos, nem elég e szerep megértéséhez. Célszerű tehát
egy kicsit közelebbről szemügyre venni ezt a titokzatosságba (sőt, némely bloggerek körében, a legendák ködébe) vesző irodalmi névtelent.
2
József Jolán, öccséről írott nevezetes könyvében (József Attila élete) beszél Tittel Margitról. A
könyv egyik fejezete, előzetesként, a Korunk 1940. július-augusztusi számában is megjelent
(614–629.), – Tittel Margit szerepe itt került be a szakirodalomba. Jolán itt, közelebbi időpont megjelölése nélkül, de félreérthetetlenül a háborús évekről referálva, ezt írja: „Télen kiadtuk az egyik ágyat egy fiatal hivatalnoklánynak, hogy a fűtésre valót megkeressük. Lakótársnőnk magas csontos lány volt, Tittel Margitnak hívták; kis bőröndjéből rengeteg könyvet
csomagolt ki az első estén, amikor beköltözött. // Kemény táblákba kötött, vastag, csodálatos
könyvek voltak ezek. Szabó Dezső, D’Annunzio, Kaffka Margit, Anatole France, Dosztojevszki
írásai. És versek, Ady Endre versei. // Attila mohón rávetette magát ezekre a könyvekre. Már
régen aludt az egész ház, de ő még mindig kint ült a lépcsőházban, a ház egyetlen világított
részében és olvasott. A versek megbabonázták. Amikor megtudta, hogy Tittel Margit is ír verseket, hűtlen lett első szerelméhez [egy bizonyos Fuchs Renéhez] és őt ültette el a szívébe.”
(József J 1940: 619.) Majd, egy kitérő után, Jolán így folytatta e történetet: „Fuchs René képe
eltűnt. Attila a kis sámlira állt, úgy szavalta Tittel Margitnak: // Én a halál rokona vagyok… //

2014. december

73

„

Így, a sámlin állva is kisebb volt, mint nyurga lakótársnőnk. De azért Attila reménykedett: //
– Mit gondolsz, Jocó, hozzám jön feleségül, ha megnövök és nagy leszek? // Hosszú, hosszú
hetekig csak versben, versekből és verseknek élt. Áhítattal hallgatta Margit költeményeit, és
szorongva mondta el, amiket ő írt.” „Aztán elment tőlünk Tittel Margit. Férjhez ment, nem
várta meg, amíg Attila megnő. De otthagyta köztünk – Ady Endrét.” (József J 1940: 620.)
Tittel Margitot egyik emlékezésében (Emlékezések közös gyerekkorunkról. = József Attila emlékkönyv. Bp. 1957: 27–34.) József Eta is emlegette. Ő, 1917–18-ra utalva, ezt rögzítette: „Ez időbe esik a Tittel Margittal való ismeretség is, aki szintén adott könyveket Attilának, többek között Adyt. […] Tittel Margit az alkóvos lakásban volt albérlő. Csinos, magas lány volt, rövidre vágott hajjal. (Ami akkor nagy ritkaság volt.) Verseket is írt (pl. Halál), Ady-verseket szavalt. Ő nagyon szerette Attilát, sokat foglalkozott vele, tanította versre, szavalt neki. Színésznő akart lenni, és emlékszem, valamilyen műkedvelő társulatban szerepelt egy rövid szereppel: »Jaj, a mártás, ég a rántás«, gyakorolta. Emlékszem egy estére, amikor a sötét szobában Ady-verseket szavalt nekünk és a Vokurka-fiúknak, többek között a Halál rokonát (A halál rokonát?).” (Ekv 33.)
Bizonyos, József Jolán a „színesebb”, Eta a tárgyiasabb, megbízhatóbb emlékező. A két
emlékezés azonban a lényeget illetően egybevág, s – más-más oldalról – egyaránt fölhívja a
figyelmet az albérlő-lányra. S ami a legfontosabb, Tittel Margit szerepét utóbb maga József
Attila is elismerte. A Brassói Lapoknak adott, 1936. július 5-i nagy, élet- és pályaösszegző interjújában expressis verbis kimondta: „Volt egy albérlőnk, Kittel [!] Margitnak hívták, ő tanított meg verset írni” (Kortársak József Attiláról I. Szerk. Bokor László, sajtó alá rend.
Tverdota György. Bp.1987., 299. sz.). Az albérlő neve ugyan itt K betűvel szerepel, de ez nyilvánvalóan csak az újságíró „elhallása”, Tittel Margitról van szó. (A lány neve több más József
Attila-szövegben, például a Szabad-ötletek jegyzékében – 17, 10–11 – is előjön, ott, s mindenütt máshol, helyesen T betűvel.)
Számos kérdés azonban mindezek ellenére is nyitott vagy homályba vesző. Az időpont s a
helyszín látszik a könnyebben megválaszolhatónak. Nem lehetetlen, hogy Stoll Bélának van
igaza, aki a Tittel-epizódot, a két emlékezés alapján 1917–18-ra teszi, s a Ferenc térre helyezi. (Jegyzetek. = József Attila: Szabad-ötletek jegyzéke. Bp. 1990, 71.) Magam azonban úgy vélem, a történet valamivel későbbi, inkább 1918–19 telére helyezhető. (Sejtésem arra épül,
hogy – mint majd látni fogjuk – Tittel Margit 1919 tavaszán ment férjhez, s egy keménytáblás
Szabó Dezső mű ide kapcsolása is, legkorábban, csak 1918–19 telére adatolható. 1917-ben
Szabó Dezső-könyv még nem lehetett a bőröndben.) S az is bizonyos, egy kiskamasz életében
egy év ide vagy oda, nem lényegtelen. József Attila még a későbbi időpontban sem töltötte be
14. életévét. A későbbi dátum tehát ilyen szempontból is plauzibilisebb.
E kérdésnél azonban mindenképpen nehezebb és bonyolultabb egy másik kérdés, az alapkérdés: ki is volt valójában ez a lány? Mert a két emlékezés sok fontosat elmond ugyan róla,
de egyáltalán nem mindent, ami karakterisztikája fölvázolásához szükséges lenne. Vagyis életrajza s kulturális karaktere megértése egyaránt megkíván még néhány megerősítő vonást.
3
Tittel Margit a magyar irodalom történetének „névtelen” alakja, róla a leggondosabb munkával is nehéz összeszedni a legfontosabb adatokat is. Szerencsére egy anyakönyvekre specializálódott kutató, Salla György segítségemre volt, s ő rátalált egy fontos adatsorra: Tittel Margit házassági anyakönyvi bejegyzésére. Innen néhány alapadat fölszínre hozható.

„

74

tiszatáj

A Budapesti I. kerületi házassági anyakönyv 59/1919. folyószámú bejegyzése tanúsítja,
hogy Tittel Margit 1919. május 5-én kötött házasságot Földes Zoltán (1898–?) aszódi születésű, budapesti lakos főiskolai hallgatóval. A menyasszonyról a következő tudható meg:
1897. november 17-én született Kisújszálláson (a házasságkötéskor tehát 22. évében járt),
apja néhai Tittel Sándor, anyja Farkas Franciska volt. Lakcímeként 1919 májusában már a II.
kerületi Hegedűs Sándor u. 18.-at adta meg. (A Ferenc térről tehát már elköltözött.) A két tanú egy bizonyos Molnár Lajos s egy bizonyos Hulka Ödön volt – mindketten a Kútvölgyi u. 6.
alatt laktak. Sajnos a forradalmi idők adminisztrációja némileg nagyvonalúra sikeredett, a
menyasszony „állását” (foglalkozását) nem adták meg, a felekezeti regisztráció pedig megszűnt. Az anyakönyvi bejegyzés úgynevezett „utólagos” bejegyzéséből kiderül, a házasság rövid életű lett; 1920. július 31-én fölbontották. Ez, akárhogy nézzük, elsietett, elkapkodott
párválasztásra vall. (Asszonynevét azonban, tudjuk, Tittel Margit később is megőrizte, használta – hajdani férjezett volta nyilván jelzés volt a társadalmi konvenciókban mozgók számára.)
Az anyakönyvi bejegyzés fontos újdonsága, hogy Tittel Margit „vidéki”, kisújszállási lány
volt, aki Pöcze Borbálának szegről-végre földije volt (lehet, hogy ez is szerepet játszott az
ágybérlet megválasztásánál). Ám, s ez lényeges – valamilyen, közelebbről e pillanatban meg
nem határozható, legföljebb középfokú iskolát elvégezve – a fővárosban próbált szerencsét.
„Modern”, egyéni boldogulásra berendezkedő lány lehetett, irodalomkedvelő – s egyben alighanem némileg egzaltált. Ez utóbbi következtetés persze nehezen dokumentálható, de ha
meggondoljuk, hogy egy vidéki lány nemcsak Pestre megy föl dolgozni, de a konvenciókra
fittyet hányva rövidre vágatja haját, tüntetően irodalomkedvelő, verseket ír és színpadi ambíciót is mutat, ám ambícióit sem a piac, sem az értelmező közösség (értsd: „kritika”) nem
igazolja vissza, akkor bizonyos, hogy beállítódása felett ott lebeg az irrealitás levegője. Műkedvelő ő, elhivatottság-tudattal, de – amennyire megítélhető – valódi, átütő tehetség híján.
Karakterének e vonását, irodalmi elhivatottság-tudatát további adatok is igazolják. 1920.
október 29-én Az Est A „névtelen írók” ülésén a Wenckheim-palotában címmel tudósítást közölt a „névtelen írók társaságának” megalakulásáról. A cikk által emlegetett nevek csakugyan
a műkedvelés kipusztíthatatlanságáról vallanak – a tagok között a két legismertebb Vályi
Nagy Géza és Turchány Elek. Az illusztrisnak nem nevezhető társulás egyik megnevezett tagja azonban, azt kell mondanunk, szimptomatikus módon: Földesné Tittel Margit. A cikk egy
bizonyos Jakabházi nevű szerkesztőnő társaságában mutatja be, így: „A társnője Földesné
Tittel Margit, verseket hozott. Egész kötetre valót. Az egyik körbejár, nagyon tetszik.
»Megkarcoltad az üterem
S esztelen tébolytól hajtva, űzve
Rohanok az emésztő tűzbe.«
– Kicsit modern – jegyzi meg a szerkesztő, de a többiek lehurrogják. – Ugyan, kérem, olvasta maga Ady Endrét?” (Az Est, 1920. okt. 29. 3.) Kommentár az idézett három verssorhoz
aligha kell. Az egzaltáció nyomai jól érzékelhetők, ez – akaratlanul is – önjellemzés.
S ez az elhivatottság-tudat egy darabig még bizonyosan eleven maradt. Olyannyira, hogy
Földesné Tittel Margitnak saját verskötetre is futotta. Könyve, Örök égő címmel, az OSZK katalógusa szerint évszámjelzés nélkül, de 1922-ben jelent meg. Úgynevezett B formátumban
64 oldal volt, az Arany János nyomda nyomta, kiadója nem volt (nyilván a szerző adta ki, saját pénzből). E verskötetről csak egy mondható el bántó szándék nélkül: íme, a költői ambí-

2014. december

75

„

ció, amely már a Ferenc téri ágybérlőt is motiválta, néhány év multán pedig eljutott a „saját”
verskötetig.
Irodalomszociológiai értelemben azonban ezzel egy ív teljessé lett. Költő ugyan nem lett a
verselőből, de ebben, tudjuk, a versírók igen nagy százalékával osztozott, ám ambíciója irányát és dinamikáját azért sikerült kirajzolnia.
4
Tittel Margit későbbi sorsáról nem tudok. A budapesti címtár 1928. évi kötetének lakásjegyzékében talán ő az a Földes Zoltánné, akit a jegyzék banktisztviselőként regisztrál, s lakcímeként ezt adja meg: Rákospalota, Dobó utca 14. (Címtár 1928, lakásjegyzék: 207.).
Igazi elismerése csak évekkel később következett be, a kor legjelentősebb magyar költője
révén. Az önmagával vívódó József Attila emlékeiben ugyanis fontos helye lett. Neve, szerepe
több önanalitikus följegyzésben, majd egy nyilvános interjúban is fölbukkant. Szimptomatikus, hogy – időrendben – az úgynevezett Rapaport-levelek egyikében, a Sárgahajúak szövetsége címen ismert följegyzésben és a Szabad-ötletek jegyzékében is megjelenik. A Rapaport
Samuhoz írott, 1934. május 8-i önanalitikus levélben nevének említése nélkül, de jól fölismerhetően idéződik föl. Itt József Attila a Ferenc tér 11. alatti lakásukhoz fűződő emlékeiről
szólva egyebek közt ezt írta: „Itt laktunk, amikor volt egy női albérlőnk. Egyszer vasárnap
reggel elment a mama hazulról és talán mindenki, csak ő meg én maradtunk otthon, még
ágyban. Két összetolt ágyban aludtunk többen, most azonban csak ketten voltunk a két öszszetolt ágyban, ő meg én. Én odamásztam hozzá, talán rámásztam és csókoltam és ő hallatlanul kacagott. Egy felnőtt nő volt, volt már barátja. Később állítólag meglopott bennünket. Feltétlen koitusz vágyam volt, de talán ekkor még nem is tudtam. A nő persze sokkal erősebb
volt, mint én és látszólag játszott velem és én látszólag játszottam vele. Pedig hallatlanul komoly és jelentőségteljes volt ez a viaskodás. Szinte úgy érzem, hogy ma is tehetetlenül vágyakozom, hogy akkor megkoitáltam legyen és ez a tehetetlen vágy legföljebb egy tehetetlen
utólagos dühnek adhatna helyet.” (Miért fáj ma is. Bp. 1992, 373–374.) A kiskamasz ébredező
szexualitásának dokumentuma ez az epizód, fölidézésének ténye (s módja) jelzi, erős impulzus volt ez. De, a többi szövegből kiderül, ez a szexuális élmény nem önmagában állt, összefonódott az irodalommal. Az 1936 tavaszáról való Sárgahajúak szövetsége ide vonható asszociáció-sora plauzibilisan mutatja ezt. József Attila ugyanis ekkor ilyen összefüggésben (persze csak asszociációkkal jelezve) idézi föl a lányt: „Versíró nő. Tittel margit. Öl. A meghívott
halál.” (Miért fáj ma is. 408.) A szöveg analitikus közreadója, Szőke György e szöveghely magyarázatként joggal jegyezte meg. Itt „az öl [szó] is kétértelmű: a lány ölével kapcsolatos fantáziákról a Szabad-ötletek” egyik helyén olvashatunk, „s ugyanakkor az ’öl’ ige A meghívott
halál című, az öngyilkosságot idéző Ady-versre is utal” (Szőke, Miért fáj ma is, 414–415.). A
szexualitásnak és a versnek (versírásnak) ugyanez az asszociációkba sűrített, kódolt, de érzékelhető összefüggése jelenik meg a Szabad-ötletek jegyzékében is. A 17, 10–12 persze, az
adott összefüggésben érthetően, a szexuális motívumot erősíti föl: „Titelék / Titel Margit / a
te pinád szőrös-e már”.
Mindez persze a nyilvánosság elől rejtve, az önmagát megérteni igyekvő én vívódásaiban
volt csak jelen. De a nyilvánosságnak szánt üzenetében mindebből már csak a pozitív hozadék vált ismertté, s a Brassói Lapoknak adott, 1936 júliusi nyilatkozat nem kevesebbet állí-

„

76

tiszatáj

tott, mint hogy: „ő tanított meg verset írni”. S Tittel Margitnak ez a szerepe, akárhogy nézzük,
irodalomtörténeti.
A helyzet paradoxiája persze nyilvánvaló. Eszerint ugyanis a nagy költő egy „névtelen” dilettánst nevezett meg (hajdani) mestereként.
5
A dilettáns és a zseni alkotásra ösztönző motivációja, elhivatottság-tudata, úgy látszik, voltaképpen azonos gyökerű. Pszichológiai, s nem logikai. S van eset, amikor az ebben kifejeződő
értékválasztást a dilettáns tudja közvetíteni a zseninek, jóllehet ezzel fejére áll a világ. Abban
a kivételes helyzetben, amikor az idősebb, már „felnőtt” ambíció sugározza a maga hitét és
(vélt) strukturális lehetőségét egy gyerek, egy kiskamasz felé, a potenciális szerepek felcserélődhetnek, s ilyenkor a dolgok nem a tehetség, hanem az életkor tapasztalatmonopóliuma
szerint rendeződnek el. A zseni pedig onnan veszi a kibontakozásához szükséges inspirációkat, ahonnan veheti. Az utcagyerek egy ágybérlőtől, egy elementáris tehetség egy dilettánsnak is alig nevezhető széplélektől.
Az irodalomszociológiai szerepek nagyon bonyolultak, s – tetszik vagy sem – nem az aktuális kánon utólagos visszakövetkeztetései szerint alakulnak.
Egy biztos. Mindenki szem a láncban, saját szereppel és funkcióval.

SZABÓ ÁBEL: FERENCVÁROS

2014. december

77

„

MISKOLCZY AMBRUS

Emil Cioran „A kétségbeesés csúcsain”
avagy a fasiszta remény és reménytelenség
dialektikája
Cioran első műve – „A kétségbeesés csúcsain” – első benyomásra forró láva áradása – kétszáz
oldalon keresztül. És a láva ugyan megmerevedik, de évtizedek múlva is forró. Amikor 1981ben Cioran fellapozta első (1934-es) művét, így kiáltott fel: „Rossz, de őrült.” Bővebben pedig
azt mesélte el, hogy bár rosszul megírt könyv, stílusa sincs, de „minden, amit később megírtam, benne van”. Igaz, egy valami hiányzik belőle: „a humor. Az egész komoly, nagyzási mánia, öngyűlölet, a szeretet magasztalása és a nő megvetése” – tette még hozzá magánlevélben.
E műve francia és angol fordítását meg is cenzúrázta, míg a román eredeti változatlan újrakiadásába nem szól bele. A stilizálás a szerző joga, a cenzúra azonban kíváncsibbá tesz. Annál is
inkább, mert Cioran egyik ismerősének a felesége, miután beleolvasott a könyvbe, a tűzbe
dobta azt, mert annyira deprimálta. A mama is kétségbeesett, orvoshoz fordult, aki – román
szokás szerint – feltételezte, hogy ilyet csak szifilitikus írhat, de a vérvizsgálat negatív eredményt mutatott ki, és az ifjú egyszerre örült, hogy megúszta, és szomorkodott, mert a betegséget a zsenialitás jelének tartotta – egyik olvasmánya alapján, Eminescu és Nietzsche is abban szenvedett. És ha valaki, Nietzsche volt a Cioran által folytatott nihilizmus emblematikus
alakja, sőt, később stíluskultuszának is az lett, mert a legnagyobb német stilisztának tekintette, aki „egy olyan országban, ahol a filozófusok olyan rosszul írnak” egyedül képviselte „az Ige
géniuszának reakcióját”. Eminescu radikális nihilista költeménye, Egy dák imája valóságos
vademecumja lett egy ideig Ciorannak, Párizsba is elkísérte, mint „az oláh semmi kétségbeesett, szélsőséges kifejezése”, amelyben az kéretik az Úrtól, hogy „Nyom nélkül vesszek el az
örökös elmúlásban!” (Finta Gergely fordítása) Ez „himnusz a megsemmisüléshez” – írta
1943-ban.
Cioran könyve aforisztikus kijelentésekből felépülő esszék fűzére. Egyik recenzense szerint naponta csak egy fejezetet kell belőle elolvasni. Kivonatolom! A 41 fejezetből csak tucatnyi üzenetét. A fejezetcímet vastag betűvel szedem és dőlt betűvel azt, amit Cioran a francia
és angol kiadásba már nem vett fel – valószínűleg azért, mert a 20. század borzalmas tapasztalatai után naivnak tartotta, és a bölcs a naivitást nem engedheti meg magának.
Lírainak lenni – ez az első ciorani műben az első fejezet címe. Első mondatai: „Miért nem
tudunk önmagunkba zártan maradni? Miért keressük a kifejezést és a formát, miközben ki
akarunk magunkból üríteni minden tartalmat és rendszert akarunk vinni egy kaotikus és
mindennek ellenálló folyamatba? Nem lenne termékenyebb, ha belső cseppfolyósságunkra
hagyatkoznánk, anélkül hogy bármit is objektiválni akarnánk, miközben belső forrongásunkban és rezdüléseinkben lelnénk meghitt örömünket? Ebben az esetben végtelen gazdag intenzitással élnénk át azt az egész gazdag belső növekedést, amelyet a szellemi tapasztalatok egé-

„

78

tiszatáj

szen a teljességig terjesztenek ki.” Az átélés, ami nem más, mint az élet élése azonban elmúlás
is: halál. Jobb megvallani. Lírainak lenni nem más, mint önmagunkból kilépni. A szerelem és a
szenvedés líraisággal jár, mert az ember legmélyebb alapjához tartozik. A példákon keresztül
vezető végkövetkeztetés: „A formákba merevedett kultúra mindent elleplező kifinomultságával szemben a lírizmus barbár megnyilvánulás. Ebben rejlik a barbárság értéke, barbárnak
lenni nem más, mint csak vér, őszinteség és tűz.”
Tovább már nem élhetni hangzik az újabb fejezet címe. És íme, a rácáfoló magyarázat:
„Vannak olyan tapasztalatok, melyeket nem lehet túlélni. Utánuk semmiféle cselekedetnek
nem lehet értelme. Hiszen, aki elérte az élet határait, elkeseredetten átélte mindazt, amit
ezek a veszélyes szélső zónák kínálnak, annak ezek után a hétköznapok és minden szokásos
törekvés már elveszti varázsát és vonzását. Ha mégis él, akkor ez az objektivációs képességének tulajdonítható, annak, hogy az írással megszabadul a végtelen feszültségtől. Az alkotás
időleges menekvés a halál karmaiból.”
Segít ebben Az abszurdum szenvedélye. Mert: „Nincs érv az élet mellett. [...] A kétségbeesés csúcsain az abszurd szenvedélye az egyetlen, ami még démonikus fényt áraszt a káoszban. Amikor az összes forgalomban lévő eszmény, legyen az erkölcsi, esztétikai, vallásos, társadalmi stb... nem képes irányt szabni az életnek és semmiféle célt felmutatni, akkor miként
lehet az életet fenntartani, hogy ne váljon semmivé? Csak úgy, ha – az abszolút haszontalan
szeretetén keresztül – az abszurdhoz kötjük magunkat, valami olyasmihez, ami nem lehet
konzisztens, de fikció lévén, az élet illúzióját erősíti.” És „én élek, mert a hegyek nem nevetnek, s a férgek nem énekelnek”. Ezek után csak az él és tisztul meg igazán, aki „az abszurdum
örömeinek összes mérgét megkóstolta”.
Én és a világ a ciorani „lázadás” kórrajza. „A tény, hogy létezem – írja –, a világ értelmetlenségét bizonyítja. Hiszen miképpen lelhetek értelmet egy olyan – végtelenül drámai és boldogtalan – ember vívódásaiban, aki számára végül is minden leegyszerűsödik a semmire, és
akinek ez a világ nem más, mint szenvedés? Ha a világ ilyen embert tett lehetővé, mint én,
akkor ez azt bizonyítja, hogy az élet napján oly nagy foltok vannak, hogy idővel elrejtik magát
a napot. Átment rajtam és eltiport az élet bestialitása, miközben szárnyaltam, lenyeste szárnyaimat és ellopta jogos örömeimet. Heves lendületem, valamint őrült és paradox szenvedélyem, amelyet annak szolgálatába állítottam, hogy nagyszerű ember legyek, a démoni varázs,
amelyet felemésztett majdani aureolám és az egész elán, amelyet organikus újjászületésem
vagy belső hajnalom érdekében tékozoltam el, gyengébbnek bizonyultak, mint e világ bestialitása és irracionalitása, amely belém eresztette mindazt, ami rossz benne és minden mérgét.
Az élet nem áll ellen a magas hőfoknak. Ezért arra a következtetésre jutottam, hogy azok,
akik a legtöbbet vívódnak, belső dinamikájukat a paroxizmusig fokozzák, nem tudják elviselni a szokványos hőmérsékletet, összeomlásra vannak ítélve.” Íme: ezért az élet a középszerűek privilégiuma. Ellenszere az agónia. Bosszúvágy, hálátlanság, képmutatás ellen ez a legjobb
orvosság. „Ily módon lehet én is használhatok az emberiségnek!”
„Korbáccsal, tűzzel vagy injekcióval minden egyes embernek adjátok meg az agónia élményét, az utolsó pillanatok tapasztalatát, hogy a borzalmas kínok közepette kezdetét vegye
a nagy megtisztulás a halál víziójából. Aztán engedjétek el és hagyjátok, hadd fusson a rémülettől, amíg kimerülve össze nem roskad. Garantálom, hogy a hatás mérhetetlenül hatékonyabb, mint mindaz, amit eddig normális úton elértek. Ha tudnám, az egész világra agóniát
hoznék, hogy az életet gyökereiből megtisztítsam; perzselő és mindenüvé elható lángot vet-

2014. december

79

„

nék e gyökerekre, nem azért, hogy megsemmisítsem őket, hanem azért, hogy más nedvet
kapjanak és más meleget. A tűz, amellyel elborítanám e világot, nem romokat hagyna maga
után, hanem az eredmény: kozmikus, lényegi színeváltozás. Ily módon a világ megszokná a
magas hőfokot és nem lenne a középszerűség közege. És lehet, ebben az álomban az életből
is eltűnne a halál immanenciája.” Egy zárójeles megjegyzéssel pedig kilép az irodalmi szövegből, hogy még jobban benne maradjon: „E sorokat ma, 1933. április 8-án írtam, amikor
22-edik évemet betöltöm. Furcsa érzés, ha arra gondolok, hogy ebben a korban a halál problémájának szakértője lettem.”
A halálról a leghosszabb fejezet, és a legunalmasabb. Filozófiája zsigeri filozófia. Forrása: a
test. „A test – mondta később – minden és semmi: degradáló titok.” A szabadság illúzió.
„Eszméimet a szerveim diktálták, ezek pedig alá voltak vetve a klíma diktatúrájának,” és valamiféle „egyidejűség érvényesül a metafizikai vizsgálódások és a fizikai rosszullét között”.
Így lett „idegeinek a rabszolgája”. Hiszen a megismerés átélés, az ember reflektáltan betegségeit éli át. „Minden, amit írtam, fiziológiai terminusokban is megjeleníthető” – vallotta már
élete vége felé, miután naplóit megtöltötte egészségi állapotainak jelzésével és az azokról való reflexiókkal, és magát következetesen nem nevezte filozófusnak, hanem „az irodalom szélén” helyezte el. Fiziológiai filozófia? Talán, de alaposan elleplezve. Minden könyvét álcázott
önéletrajznak minősítette. Figyelmeztet is: „Ne felejtsük, a filozófia olyan művészet, amelynek álcáznia kell az ember érzelmeit és belső kínjait, annak érdekében, hogy filozofálásának
igazi gyökereit illetően becsapja a világot.” Kórlapját, hipochondriájának tüneteit mégsem írhatta meg Cioran. De azt igen, hogy miután más elméletek és tanok nem mondanak szinte
semmit a halálról, „az egyetlen igaz magatartás a teljes hallgatás vagy a reménytelen üvöltés”.
Hogy mindkettőt elkerülje, amíg lehetett, elmélkedett. A hagyományos világból a modern világ örvényeibe kerülő ember vergődésének a dokumentumai a ciorani eszmefuttatások. Nem
kellett külföldre mennie, hogy érezze és érzékelje a nagy planetáris problémát: a szegénységet. A szegénységről szóló esszé megvilágítja Cioran társadalmi magatartását. Vádirat az Ember ellen, amelyben az Ember az ügyész és a vádlott.
„Ha arra gondolok – írja –, hogy a szegénység szorosan hozzátartozik az emberi léthez,
nem tudok csatlakozni egyetlen elmélethez és társadalmi reformeszméhez sem. Nekem mind
egyformán stupidok és haszontalanok. Még a hallgatás is üvöltés. Az állatok, melyek saját
iparkodásukból élnek, nem ismerik a nyomort, mert nem ismerik a hierarchiát és az egymástól való függést. A nyomor, mint jelenség az embernél jelenik meg, mert csak ő tudta felebarátját alávetni magának. Egyetlen állat sem űz gúnyt a másikból, mely identitásában azonos
vele. Csak az ember képes ilyen önmegvetésre.” A jótékonykodás még borzalmasabbá teszi a
nyomort. „Miként a romok között, a nyomor láttán is fáj az emberiesség hiánya, a sajnálat,
hogy az ember lényegileg nem változtat azon, amin változtathatna.” Ez az érzés a nyomor
immanenciájának és örökkévalóságának tudatával fonódik össze. Mindez paradox és zavaros
lelkiállapotot eredményez. „Hiszen a társadalmi élet objektív nyomora a végtelen belső emberi nyomor reflexe.” Kiöli az életkedvet. „Félre kellene dobjam a tollat és a bordélyba rohannom, ahol a szegénység tényleges enyhítése több emberiességet jelent, mint egy könyv,
amely csak tovább mérgezi ezt a szerencsétlen és magányos világot.” Halálos kétségbeesés
fogja el Ciorant. Az ember, „ez a racionális állat – nem ő lenne, ha nem azt tenné, hogy – a
nyomorral szemben konstrukciókat, elméleteket gyárt, ideológiákért lelkesedik, ahelyett,

„

80

tiszatáj

hogy mindent elvetne magától, a mély megértés és egyesség gesztusával. Bár senkinek a létébe nem lehet beleszólni, és gyakorlatilag senkit sem lehet kiemelni a magányosság fájdalmából, a passzivitás bűnös, miként bűnös a bizonytalan szánalom, valamennyi ember szánalma. A nyomor jelenléte mindennél jobban kompromittálja az embert, és megmagyarázza,
hogy ennek az állatnak a grandomániája miért kell katasztrofális véget érjen. A nyomor láttán szégyellem magam, még azért is, hogy van zene, amely ilyen körülmények között kifejezéstelenül hideg. Az élet lényege az igazságtalanság. És akkor, miként csatlakozzunk bármely
politikai és társadalmi elmélethez? // A nyomor az életben mindent tönkretesz; undorítóvá,
ocsmánnyá, kísértetiessé tesz. Létezik arisztokratikus sápadtság, és létezik a nyomoré. Az első kifinomultságból fakad, a második mumifikáció eredménye. Hiszen a nyomor fantomizál,
az életnek csak árnyékát hagyja meg, különös megjelenést kölcsönöz mindennek, alkonyi
formákhoz hasonlót, amelyek valami kozmikus tűzvészt követnek. A nyomor vonaglásai után
nem marad semmi megtisztulás, hanem csak gyűlölet, keserűség, testi leépülés. A nyomor,
miként a betegség, nem teszi a lelket ártatlanná és angyalivá, őszintén alázatossá és tisztává,
hanem gonosszá, rosszá és bosszúállóvá, sebeket ejt és kínzó fájdalmat rejtő kompromiszszumra ösztönöz. Azok, akik nem nyomorban születtek, hanem abba kerültek, sohasem fognak megbékélni vele, mert a többieknél jobban tudják, hogy a világban a dolgok másként is
mehetnek. // Nem fogadok el az igazságtalanságok ellen viszonylagos lázadást, hanem csak
örök lázadást, mert örök az emberiség nyomora.”
Cioran esszéit a szabad asszociáció logikája kapcsolja egybe. Nem véletlen, hogy „A nyomorról” után a kereszténység problémáját feszegető esszé: Menekülés a keresztről – következik, amelyben éppen azt feszegeti, aminek a feszegetésétől a misztikusok – mint például mindenekelőtt maga Kempis Tamás – óvtak, viszont Nietzsche és Dosztojevszkij után tehetett-e
volna mást egy minden ellen lázadó papfiú?
„Nem tetszenek nekem a proféták és a nagy fanatikusok sem, akik sohasem kételkedtek
hiedelmeikben és küldetésükben. A proféták értékét azzal mérem, hogy képesek-e a kételkedésre, a fájdalmas tisztánlátás igazán kínzó pillanatainak a gyakoriságával mérem őket. Hiszen a nagy prófétáknál a kétely sokkal inkább megrázó, mint a többi halandónál, hiszen a
proféták és a fanatikusok csak a kétségeikben igazán emberiek. A többi kérlelhetetlenség,
prédikálás, morál és pedagógia. Másokat akarnak tanítani és megváltani, megmutatni az
igazság útját, mások végzetét eltéríteni, mintha az ő igazaik jobbak lennének, mint azokéi,
akiket tanítanak. A kétely kritériuma az egyetlen, amely megkülönbözteti őket a mániákustól.
De vajon nem túl későn kezdenek kételkedni? Annak, aki azt hitte magáról, hogy Isten fia,
csak az utolsó pillanatban támadtak kétségei. És az igazi kétely Krisztust nem a hegyen fogta
el, hanem a kereszten. Hiszem, hogy Krisztus a kereszten megirigyelte a legismeretlenebb
ember sorsát, és ha tehette volna, meghúzódott volna a világ legsötétebb zugába, ahol senki
sem könyörgött volna reményért vagy megváltásért. És amikor egyedül maradt a római katonákkal, biztosan arra kérte őket, vegyék le, húzzák ki a szegeket, hogy oly messze fusson,
ahol nem éri el az emberi szenvedések visszhangja. Nem mintha Jézus valaha is kételkedett
volna önnön küldetésében és eszméiben – nagyon is megvilágosodott volt ahhoz, hogy szkeptikus legyen –, de a másokért való halált az ember a saját halálánál, végzete beteljesedésénél
nehezebben viseli el. Jézus elviselte a megfeszíttetést, hiszen tudta, eszméi csak személyes
áldozata révén diadalmaskodhatnak. // Így akarják az emberek: hogy higgyenek benne, le
kell mondanod mindenről és aztán önmagadról. Az emberek rosszak és bűnösök, a halálod

2014. december

81

„

akarják, hogy haláloddal bizonyítsd, hited autentikus. Miért csodálják a tartós belső vérzésből fakadó írásokat? Mert ez felmenti őket a szenvedésektől, vagy megadja a szenvedés illúzióját. A sorok mögött vért vagy könnyeket akarnak látni, azért, hogy a középszerűségüknek
és kielégülést célzó igényeiknek megfelelően, sajátos és csodálatra méltó végzet hordozójaként állj előttük. A tömeg rajongása tele van szadizmussal. // Ha Jézus nem a kereszten halt
volna meg, a kereszténység nem győzött volna. Az emberek mindenben kételkednek, csak a
halálban nem. Krisztus halála pedig a legnagyobb bizonyosság volt számukra, a legbiztosabb
hit a kereszténység elveinek érvényében. Krisztus könnyen eltűnhetett volna a keresztre feszítés elől, vagy ha akarta volna, elfogadhatta volna az ördög csodálatos kísértéseit, amelyek
az élet kísértéseit jelképezik. Aki nem kötött szerződést az ördöggel, annak nem érdemes élnie, hiszen az ördög jobban kifejezi az élet lényegét, mint Isten. Sajnálom, hogy engem az ördög oly ritkán kísértett meg... De Isten sem szeretett. A keresztények nem értették meg a mai
napig, hogy Isten távolabb van az emberektől, mint az emberek tőle. Olyan Istent képzelek el,
aki teljességgel megunta ezeket az embereket, akik nem tudnak csak kérni, egy Istent, aki
kétségbe esve saját alkotása trivialitása miatt, megundorodott földtől és égtől egyaránt. És
olyan Istent képzelek el, aki a semmibe veti magát, miként Jézus a kereszten... // Vajon mi
történt volna, ha a római katonák hallgatnak Krisztusra és leveszik a keresztről, majd szabadon engedik? Semmiképpen sem ment volna máshova prédikálni, hanem elbújt volna meghalni, távol az emberek részvététől és könnyeitől. Akkor is, ha Jézus – büszkeségből – nem
kérte volna a katonáktól szabadulását, egyáltalán nem hihetem, hogy ez a gondolat ne gyötörte volna. Kétségtelen, Jézus Isten fiának hitte magát, de ez nem akadályozhatta meg, hogy
a másokért való áldozat iránt ne támadjanak kétségei és ne fogja el a halálfélelem. Jézus,
amikor keresztre feszítették, ha nem is kételkedett abban, hogy Isten fia, olykor sajnálta,
hogy az ő fia. A halál pillanatában Jézus Krisztus sajnálta, hogy Isten fia. És ha elfogadta a halált, ezt csak eszméi győzelme érdekében tette. // Lehet, hogy Jézus sokkal egyszerűbb volt,
mint mi véljük; lehet, hogy kevesebbet kételkedett és kevesebbet sajnálkozott. Hiszen csak a
végső pillanatokban kételkedett saját isteni mivoltában, és csak akkor sajnálta azt. Mi kételkedünk, és csak azt sajnáljuk, hogy nem tudjuk hinni, Isten fia vagyunk. Ezért nem lehetünk
szentek és nem hihetünk a prédikátorokban. Gyűlölöm Jézusban mindazt, ami prédikáció, erkölcs, eszme és hit. Hagyott volna békén és ne zavart volna meg annyi eszménnyel és hittel.
Hiszen oly sokaknak vannak eszményei és hitei. Szeretem Jézusban a kétség és az önsajnálat
pillanatait, létének ezeket a valóban tragikus perceit, amelyek számomra nem is a legérdekesebbek és nem is a legfájdalmasabbak. Mert, ha a szenvedés lenne a mérce, hány embernek
ne lenne joga, hogy Isten fiának tekintse magát! Lehet, hogy Istennek nem minden fia a kereszten hal meg geometrikus és függőleges halállal!”
A ciorani szöveg Nietzsche kereszténységellenességének és Dosztojevszkij komplex kereszténységének intertextuális szövevényében helyezhető el. A német filozófus ugyan gyűlölettel írt Jézusról, de egyben fölényesen és az Übermensch érzéketlenségével, a kereszténységet a szolgák vallásának nyilvánítva. Cioran is fölényes, de mély emberi megértésre törekszik. Később az utolsó mondatot el is hagyta a francia és angol változatból, és zárómondata a
francia változatban kérdőjellel ér véget, az angolban felkiáltójellel, mint a román eredetiben.
A 20. század tömeggyilkosságai miatt az utolsó mondat feltételes módja már triviálisnak hathatott volna. Eddig az esszéig a kötetben többször is a Feljegyzések az egérlyukból zugemberére ismerhettünk, aki magán kívül nem ismer más realitást, és azt is úgy, ahogy a szállóigévé

„

82

tiszatáj

vált kitétele hangzik: „inkább a világ pusztuljon el, csak én ihassak mindig teát”. Például Az
egésznek semmi értelme esszében: „Meg vagyok győződve arról, hogy az univerzumban abszolút semmi sem vagyok, de érzem, hogy az egyetlen létező realitás az enyém. És ha választanom kellene a világ és az én létem között, akkor az előzőt ellökném, minden fényével és
törvényével, nem rettenvén vissza attól, hogy az abszolút semmibe menjek át. És bár életem
kín, nem mondhatok le róla” – és ez az élet irracionalitásából következik. Igaz, ő nagyon is racionálisan egész életében úgy védte a szabadságát, hogy „teáját megihassa”.
A keresztről szóló ciorani esszének a prototípusa Iván Karamazov poémája lehetne. Ebben a nagy inkvizítor megégetteti azt a Jézust, aki másodszor is eljött és megzavarta az embereket, akik a szolgaságban és a reményben érzik jól magukat. És bár a ciorani lírai én gyűlöli a prédikálást, most egy kicsit Zoszima sztárechez hasonlóan prédikált. És míg Dosztojevszkijről egyesek feltételezik, hogy nem hitt Istenben, Cioran nyíltan vallotta istenhitének
hiányát, de azt is, hogy szüksége volt az Istennel való vitára, magányát csak így tudta elviselni, Isten a magány szüleménye. És közben eltölthette a démoniság belső öröme. Megfoghatatlan, de valós.
Utolsó esszéje, a Sátáni elv a szenvedésben sem árulja el. Aforizmákra hull szét. Például:
„Nincsenek szenvedélyeim, csak kényszeres szenvedélyeim”. Vagy: „– Miért nem írnak a nők?
Mert bármikor sírva fakadhatnak.” Vagy: „A szélsőséges szubjektivizmus a hitetlen emberek
számára csak megalomániához vagy önmocskoláshoz vezet. Amikor sokat foglalkozol magaddal, csak odajutsz, hogy mértéktelenül szereted vagy gyűlölöd magad. Mindkét esetben
idő előtt tönkreteszed magad. Nincs olyan szubjektivizmus, amely ne tenne Istenné vagy Sátánná.” Egy-egy ismert mondás ellenében is fel-felbukkan egy-egy aforisztikus kijelentés.
Például a felvilágosodás ama közhelye ellen, hogy világunk a világok lehető legjobbika, a következő? „Bármilyen is legyen ez a világ, csak olyan ne legyen, mint most.” Olykor egy-egy
eszmefuttatás közepén összegzi korábbi megállapításainak ellentmondó következtetését: „A
tudat csinált az állatból embert és az emberből démont, de még senkit sem tett Istenné, annak a világnak ellenére, amely azzal hivalkodik [mint Nietzsche már leírta], hogy egyet megölt a kereszten.” Az erkölcsöt is úgy veti el, hogy elfogadja, pontosabban csak azért fogadja el,
hogy átlépjen rajta, miközben megint óhatatlanul Dosztojevszkij világába kerülünk: „Aki nem
lépett túl az erkölcsön, egyetlen élettapasztalatát sem mélyítette el, nem rontott el egyetlen
elánt sem, egyetlen vereség színeváltoztatására sem volt képes. A nagy lét ott kezdődik, ahol
leszámol az erkölccsel, mert csak ekkor képes bármi megkísérlésére, abszolút mindennek a
megpróbálására, még akkor is, ha a körülmények a tényleges kivitelezésben megakadályozzák. Végtelen színeváltozásra van szükség, hogy abba a tartományba jussunk el, ahol minden
megengedett, ahol a lélek minden lelkifurdalás nélkül a vulgaritásba vetheti magát, a fenségesbe vagy a groteszkbe, oly gazdagon összetett dologra tegyen szert, hogy az élet egyetlen
iránya és egyetlen formája se legyen előtte zárva.” Az eredmény nagylelkűség. A nagylelkű
cselekedet abszurd és az átlagember számára ismeretlen lemondást követel. „Ami igazán erkölcsös, ott kezdődik, ahol felszámolták az erkölcsöt.” A bűn az egyén győzelme, de nem az
eltanult bűn. A bűn nyugtalansága nélkül nincs belső élet. „És egyetlen bűnöst sem lehet elítélni, csak akkor, amikor a bűnt célnak tekinti ürügy helyett.”
Öreg korában úgy nyilatkozott Cioran, hogy az élet azért érdekes és vonzó, mert nincs
semmi értelme, viszont rejtélyes, mert az abszolút nihilista is lehet szerelmes, márpedig a
szenvedélyeknek nincs semmiféle elméleti alapja, filozófiai szempontból abszurdak és nevet-

2014. december

83

„

ségesek, az idiótának is lehet metafizikai tudata. Most, amikor a szerelem abszurd szenvedélyét boncolgatta, a gesztusok játékának varázsát fürkészte, a felindult voyeur racionalitásával
és fölényeskedésével: „A nő kevés lehetőséggel rendelkező lény, nem tud ellenállni a szenvedélytől gyötört férfinak, aki számára a szerelem csak az evilági önmegvalósítás formája.”
A női szenzibilitásban nincsen titok. „Az igazi szerelem abszurd varázsa, a mindent átható
szerelemé, abban rejlik, hogy titokra lel egyetlen lényben, feltárja – pontosabban kitalálja –
a végtelent olyan ember létében, amelynek finalitása kiábrándító.” Ezért: „Szeretek sok nőt,
akiket nem tudok szeretni.” Az organikus unalom ellenszere a donjuanizmus. De erre csak
azok képesek, akik belső életükben gazdagok. A magányosak, akik tudják, mi az igazi kétségbeesés. „A kétségbeesés csúcsain a szerelemben a felületesség a mélyből jön.” A magány viszont a teljesség érzését is kínálhatja a semmi ellenében:
„Valami nagy csendben és nagy magányban, a természet ölén, távol az emberektől és önmagamhoz közel, végtelen tumultus érzése hatalmasodott el rajtam, amelyben a világ, mint ellenállhatatlan zuhatag, elöntött és átment rajtam, áttetsző és megfoghatatlan fluidumként.
Amikor behunytam szemeimet, mintha az egész világ az agyamba olvadt volna bele, és elsöprő
elánnal átzúgott rajta, meghatározhatatlan varázzsal és hatalmas lendülettel, majd továbbfolyt belőlem, valósággal hullámzott, mint kéjes borzalommal eltöltő fulladásos álmaimban.
Akkor nemcsak azt éreztem, hogy az ember miként élheti át, bizonyos pillanatokban, az emberi
végzet titokzatos lényegét, hanem azt is, miként összpontosulhat benne a világnak a magányosság extázisait magába felszívó egyetemessége. Ha az ember behunyja szemeit, hogy még nagyobb legyen a csend és a magány, elveszti a külső látvány kínálta végtelent, sokkal komplexebb és vonzóbb végtelent nyer el. És a kozmikus extázis, a metafizikai reveláció eme pillanatában éreztem, hogy a belőlem kiinduló áramlások ennek a világnak az áramlásai, remegésem a
lét remegése, hallucinációm a lét hallucinációja. És akkor abban a felejthetetlen borzongásban
felelőtlennek éreztem magam e világ létéért.”
Miért hagyta ki ezt Cioran a francia és angol kiadásból? Szégyellte, vagy hamisnak tartotta? Ő, aki a nirvána bűvöletében élt. Német fordítója már ebben a fiatalkori műben felfedezte
az indiai monisztikus gondolkodáshoz hasonló gondolkodási struktúrákat, míg maga Cioran
csak később ismerkedett meg a buddhizmussal, és annak radikális, minden fogalmat megsemmisítő és teljes kiürülést gyakorló ágazatáról olyan bensőségesen és a problémákat belülről is átérző módon nyilatkozott, hogy ezzel barátját, Mircea Eliadét, a joga-szakértőt is felülmúlta, és talán ez is volt az egyik cél. Viszont minden buddhistát megdöbbentő módon
szellemeskedett a nyugalmi állapotról: „mihelyt kilépek az »én«-ből, elalszom”.
Aurel Cioran szerint bátyjának négy alkalommal volt misztikus revelációja. Ebből egyet
éppen most írt le. Talán ennek a könyvnek, itt a csúcson kellett volna véget érnie. Cioran
azonban mintha szükségét érezte volna a magyarázkodásnak. Annál is inkább, mert a tartós
kétségbeeséssel szemben a „kozmikus extázis” csak pillanatokra korlátozódhat, és múltával
csak fájdalmasabb a lét, az, hogy az ember – miként a romantikusok annyiszor felpanaszolták
– elválasztotta magát a dolgoktól. Kiutat az élet mutat. „Az ember felépítésénél fogva olyan,
hogy állandóan az értékek hierarchizálását igényeli, az értékek rangsorát és szempontokat. Az
élet irracionalitásával és a fejlődés céltalanságával szemben, mindazzal szemben, ami az életet
áradó és kikristályosodni képtelen formák kaotikus lendületévé teszi, az értékhierarchiák igénye csak egyszerű igény. És akkor kerül sor a tudat életellenes lázadására, az élettől elszakadt
ember lázadására az irracionális ellen, mely lázadásra az élet így felel: légy olyan, mint én, és

„

84

tiszatáj

mondjál le a tudatról, mondj le az elválasztás elvéről, és bevetvén magad az irracionalitás áramába megtanulod, hogy értelmet keress ott, ahol nincs.”
Annak – fejtegeti Cioran –, aki valamikor a problémák megoldását hajszolta, az egyetlen
valóság a csend. A csend, amely nem létezhet, mert lerombolja az idő. „Csendes szemlélődésben, az örökkévalóságba merevülten egy óra ketyegését hallgatván vagy bármi más ritmusra
figyelve, amely a haladást jelzi az időben, lehetetlen nem érezni az idő menetének abszurditását, az egész fejlődés és bármiféle történés értelmetlenségét.” Ez a reveláció az életből való
kiábrándulás terméke. Az ember hallja magában az idő ritmusát. De: „Az embernek és az időnek a drámáját csak az éli át, aki elválasztja az időt a léttől, és aki, ha megtette ezt, menekülve
a léttől eltiportatik az időtől. És ez az ember érzi, miként hatalmasodik el az idő múlásával a
halál.”
Az öreg Cioran itt lezárta könyvét, a fiatalt már nem engedte franciául és angolul szóhoz
jutni. Ebből a két nyugati kiadásból kimaradt az élet – fentebb idézett – útmutatása.
Lét és idő átélése óhatatlanul Heideggert idézi fel. Cioran olvasta is a nagy heideggeri
művet. Először lelkesedett érte, utánozni is próbálta, de – aztán megvallotta magának –
Simmel világos stílusának a hatására kigyógyult a filozófiai zsargonból. Egyre kritikusabb
lett, egyelőre csak kézirataiban, 1943-ban például első francia – kéziratban maradt – cikkében úgy dicsérte a német mesternek a halálról szóló tanítását, hogy jelezte, Tolsztoj és Rilke
intenzitását nem éri el, majd úgy látta, a nyelvi mesterkedéssel Isten helyébe helyezi magát a
mester, és „ez a gőg már sok egy gondolkodónál, de szívesen elfogadom egy költőtől vagy egy
őrülttől”. (Tehát neki, Ciorannak, mint őrültnek, lehet.) Ezt a véleményét célzásszerűen beleszőtte megjelent írásaiba, majd utolsó könyvében nem kertelt: „A németek nem veszik észre,
milyen nevetséges egy kalap alá venni egy Pascalt meg egy Heideggert. Olyan messze vannak
egymástól, mint a Schicksal a Beruftól, a sors a mesterségtől.” A nyelvi lelemény felnyitotta a
szemét, jelezte számára a nyelv varázsát. És tudatosította magában azt is, hogy a heideggeri
nyelvhasználat az, „amit minden áron el kellett kerülni”. Mégis, mintha Heidegger utolsó kérdésére akarna felelni: „Megnyilatkozik-e az idő maga, mint a létnek a horizontja?” A ciorani
okfejtés végére érve az egyetlen logikus és visszatérő kérdés az a költői kérdés, hogy van-e
menekvés, lehet-e megváltás? A válasz, amelyet már műve francia és angol változatából kihagyott: „Az egyetlen dolog, amely megmentheti az embert, az a szeretet. És bár oly sokan vallották ezt, soha nem kellett volna próbálkozni a szeretettel, nehogy banalitásnak minősítsék.
Jön, hogy sírjál, amikor az emberekre gondolsz; jön, hogy mindegyiket szeresd a legnagyobb
felelősséggel, hogy hatalmas melankólia fogjon el, amikor még azokra a könnyekre is gondolsz, amelyeket még nem ontottál az emberekért – íme, mit jelent a szeretet általi megváltás, az egyetlen reményforrás.”
De lehet-e szeretet? „Bármi bukáshoz vezethet ezen a világon, csak a szeretet nem. De
amikor az ember szeretetét megvetés vagy közöny fogadja, amikor mindenki elhagyja az embert, és az egyedüllét elhagyatottsága marad neki, akkor szeretetének valamennyi sugarai,
amelyek nem tudtak másokhoz eljutni, hogy megvilágosítsák őket, vagy sötétjüket még titokzatosabbá tegyék, visszaverődnek ő reá, azért, hogy végső elhagyatottságában ragyogása
fényt adjon neki, és villogása meleggel töltse el. És akkor a sötét már nem gyakorol ellenállhatatlan vonzást, és nem fog megszédíteni a szakadékok és mélységek látomása. // De ahhoz,
hogy eljusson az ember a teljes fényhez, az abszolút ragyogás extázisához, a boldogság csúcsaira és határaihoz, a sugarak anyagiságától mentesen és minden derűtől megtisztulva, vég-

2014. december

85

„

leg meg kell szabadulnia a fény és árnyék dialektikájától, el kell jutnia az első elv abszolút autonómiájához. De kiben lakozhat ily nagy szeretet?”
A kérdés lehet költői, hiszen a válasz csak az lehet: Istenben, aki Cioran szerint nincs, viszont állandó párbeszédben áll vele. Talán ezért bocsátott meg neki az a zsűri, amely a fiatal
írók első könyvét bírálta el, és az övét is díjjal jutalmazta. Meglephette a posztromantikus
spontaneitás, az átélés és az önkifejezés dinamikája, a lírizmus és a reflexió dinamikája. Végül
is – mint Susan Sontag Cioran-nekrológjában írta – „új filozófiát” művelt, ez a filozófia „személyes, aforisztikus, lírai, rendszerellenes” – mármint filozófiai rendszer-ellenes, de egyébként a fennálló rendszert sem fogadta el. „A kétségbeesés csúcsai”-ról olyan ember nézett le,
aki onnan – 1932-es ígéretének megfelelően – valamelyik szélsőségbe készül magát belevetni. Művét is a lázadás indulata fűti, lázadás az egész világ ellen, amelyben „minden lehetséges
és semmi sem lehetséges, minden megengedett és semmi sem. [...] Minden egyszerre irreális
és reális, abszurd és természetes, fantasztikus és banális.”
1933 őszén Cioran ösztöndíjjal Berlinbe ment, ahol a Hitler-mítosz foglya lett – egy időre.
Nem véletlenül írta Cioran 1937 elején: „Az ember beleesik a hitlerizmusba. És így esik
bele az ember minden diktatúrát célzó tömegáramlatba.” Csakhogy, aki így ír, nem véletlenül
esik bele az ilyesmibe. Nem véletlenül cenzúrázta meg az öreg Cioran „Az intelligens emberek ellen” című – 1933 május eleji – cikkét 1990-es romániai esszékötetében. Két bekezdést
hagyott csak meg. Amit kitörölt, az viszont politikai hitvallásnak is beillik. „Le kell rombolni
minden merev és fád sémát, minden absztrakt formát és rendszert, minden szabályozó kategóriát és elvet, annak érdekében, hogy ennek – ami a könnyű és felületes elme számára bánya – a romjain az irracionális káosz világát emeljük fel, amelyben saját őrültségünk extázisában halhatunk meg, olyan világot, amelyben a démonsághoz való eljutás annyira közvetlen,
hogy a világ démoni örvényének extázisától elragadtatva haljunk meg.” Ehhez azt kell kifejleszteni, ami sajátos és barbár a spanyolokban, németekben és oroszokban, és szakítani kell a
francia szellemmel, a francia racionalizmussal. „Az őrültséggel határos öröm fog el, ha arra
gondolok, hogy a jövőben spanyol, német és orosz elemekből megszületik az a kultúra,
amelynek fluiditása nem kristályosodik ki formákban, hanem rendkívüli erjedésben és dinamizmusban marad. Az extázisok őrültsége és víziók kultúrája.” „A barbárság apológiája”
egyéni megváltást ígért, mert akik a barbárság útjára léptek, „meglátják majd, hogy a nagy
színváltozások, amelyeket a végtelenség perspektívája vált ki, nem sújtja le az embert, hanem
megtisztítja és a végtelen extázisa megsemmisíti a formát a káosz elsőbbségéért.” Amikor
1933 júliusának elején barátjának a fővárosi újságírók hadát illető őszinte megvetéséről és
gyűlöletéről adott számot, vallott a politikáról is: „Egy egyiptomi szobor szemlélésében több
filozófiai tartalom rejlik, mint a nagyvárosi modern ember vergődésében, pénzügyi, gazdasági és politikai bonyodalmaival együtt. Sajnállak téged, hogy ilyen korán bekerültél a politikába, ebbe a hatalmas disznóságba, amelyet én csak szemlélőként ismerek. Olyan gőgős ember
vagyok és annyira kifejlődött bennem az örökkévalóság érzése, hogy képtelen vagyok a politikára. Nemcsak a demokrácia rossz, hanem a többi politikai és társadalmi rendszer szintén
az. E téren nem lehetek csak cinikus. Vérmérsékletem nyugtalanságában rejlik, hogy nem tudok köpni a dolgokra vagy mosolyogni rajtuk, kénytelen vagyok komolyan venni azt, amiről
mélyebb elemzés nyomán kiderül, hogy teljesen értéktelen.”
Mulatságos vagy szomorú? – a káosz apostola a náci Németország politikai rendjéért
kezdett el lelkesedni – mintha ott nem lett volna forma. „Németország apológiájá”-val kezdte.

„

86

tiszatáj

Annak fejtegetésével, hogy a német szellem formátlansága végtelen komplexitást takar.
Leibniz, Hegel, Schopenhauer, Nietzsche pátosza apokaliptikus, mámoros, az élet kimeríthetetlen produktivitása számára, és aki nem érti a belső végtelenséget, nem értheti, miért a gótika, a barokk és a romantika a sajátos kategóriái ennek a léleknek. Franciaország nem aktuális a klasszicizmusával és rokokójával. Csak három nagy kultúrát termelt ki a világ, ezek: az
indiai, a görög és a német. A román kultúra Franciaország parazita kultúrája, francia behatásoktól fertőzött kultúra. Viszont mintha rögtön meg is szólalt volna Cioranban a francia szellem, amikor arról elmélkedett, hogy a németek kötelességtudata, normativizmusa botrányos,
komolyságuk állandó, innen a valóságérzék hiánya, „hiszen az élet aspektusainak több mint
kétharmada nem érdemli meg, hogy komolyan vegyék”, ám ha ezt megteszik, „az ember végzetszerűen fantaszta, nevetséges, gyermekes vagy szent lesz”. Csakhogy alig kezdte tanulmányozni a fajok és a neogót szellem kérdéseit, nagy meglepetésére a buddhizmusban találta
magát. Kétségtelen, erre ösztönözhette a náci árjakultusz, és ennek ellenében valami, ami a
hétköznapi valóságból taszította. A régi Berlin nyomasztotta, a szobrok látványa a haszontalanság érzésével töltötte el. Új Berlin viszont dinamizálta. „Akkor az ember a felszabadulás
problémájáról áttérhet a diktatúra problémájára, Buddháról Hitlerre. És az ember örülhet,
hogy egy szerencsétlen egyéni lényben ilyen divergenciák valósulhatnak meg és találkozhatnak”. Sőt újabb extatikus kinyilatkoztatásban volt része: „úgy éreztem, hogy mindaz, amit a
zenéből eddig hallottam, hirtelen radikális konfúzióban aktualizálódott bennem, őrült ritmussá olvadt össze bennem, felhangzó apokalipszisben, aztán nőni kezdtek és magasukról a
végtelen űrbe vetettek. Ha az ember ilyen állapotot kibír, hogy ne viselné el a legellentmondásosabb foglalatosságokat is. Nem tudja, hogy ebben a világban lehet-e megváltás és a diktatúra kérdésében nyilatkoznia kell.” Mert a ráció szintjén lehetnek ellentmondások, de ezek az
életben jól megférnek egymással. „Így, amikor az ember mindenben kételkedhet és a diktatúra mellett foglalhat állást. Amikor az ember tisztában van azzal, hogy minden álláspont ostoba, akkor válasszon egyet, amelyben van vitális és dinamikus töltet, ezt érvényesítse és zúzza
szét ellenfeleit.” Cioran örömmel nyugtázta, hogy Németországban mindenki, társadalmi
helyzetétől és foglalkozásától függetlenül ugyanazt mondja; rádióban, újságban, egyetemeken ugyanazok a kifejezések ismétlődnek. „Már Lenin észrevételezte, hogy a tömegeket csak
úgy lehet meghódítani, ha egy és ugyanazon dolgot a végsőkig ismétlik, amíg egy eszme nem
válik szervessé, és így kikerül a kritikai szellem szférájából.” Nincs hitlerista, aki ne állítaná,
hogy aki nem hitlerista, az az ország ellensége. „Minden németnek nemzetiszocialistának kell
lennie. Csak így lehet valamit csinálni egy országban.” Ilyen rendszerben „néhány ember tragédiája nemcsak elviselhető és orvosolható, de nem érdekli az államot”. Talán Cioran maga is
megdöbbent, amikor ezt leírta, mert mintha valami mentséget keresett volna folytatásként:
„Az elszigetelt egyén az élet más síkjain találhat megbékélést, hiszen nem várhat engedményeket a kollektivitás részéről. És különben is, az emberiség ismeri az egyének nagy lemondásait. Ki tudja, hogy a mai politikai élettel való elégedetlenségből nem fognak-e olyan művek
sarjadni, amelyeket különben csak az élethez való képtelenség termelt volna ki. Amikor az
emberek megtudják, hogy miként kell kizsákmányolni fájdalmaikat és egyéb elégedetlenségüket, majd akkor örülhetnek annak, amit elvesztettek.” És egy mementószerű ciorani észrevétel: „Ki tudja, hogy ennek a népnek a vitalitása nem fog-e sokba kerülni.” Mert Németország nem kiegyensúlyozott, nem tudja elfogadni adott helyzetét. Cioran viszont szomorúan
fejezte be állatkerti sétáját, és az egyedüllét szomorúságában cikkének zárógondolataként

2014. december

87

„

Heine mondása jutott eszébe: „Zu fragmentarisch ist Welt und Leben.” „Túl töredezett a világ
és az élet!”, és az, aki így kiált Heinenél, német professzorhoz fordul, aki rendszert épít és hálósipkájában a világépítményének lyukait foltozza. Cioran tudta ezt, és azt is, hogy a nácik
Heine könyveit is máglyára vetették. Ő maga pedig a filozófiai rendszerépítőkkel szemben a
fragmentális filozófiát művelte. Vajon azt is érezte, amit később mesélt el, amikor Nietzsche
fragmentális filozófiájának felszabadító hatásáról beszélt: „Nietzschénél és Dosztojevszkijnél
az emberiség minden lehetséges típusa szóhoz jut, és mindenféle tapasztalat. A rendszerben
egyedül csak az ellenőr beszél, a főnök. A rendszer a főnök hangja: ezért a rendszer totalitárius, míg a fragmentális filozófia szabad marad.”
Paradox módon Cioran olyan diktatórikus rendszert igenelt, amelynek csak áldozata lehetett – és ezt valahol még érezhette is talán. De hát „eljött az idő, amikor fatalitásként kell elfogadnunk azt, ami történetileg irreduktibilis, és szakítani kell bármiféle racionalizmussal”.
Úgy érezte, „eljött az idő, amikor nemcsak a filozófiában, hanem a politikában is meg kell magyarázni az irracionalizmust”. És el is kezdte. „Amikor azt mondják nekem, hogy a mai politikai orientáció megengedhetetlen, hamis értékeken alapszik, hogy az egész rasszizmus tudományos illúzió és a német exkluzívizmus kollektív grandománia, akkor azt válaszolom: mit
számít ez, amikor Németország jól érzi magát, frissnek és vitálisnak egy ilyen rendszerben.”
A demokrácia ideális, de történetileg már „elégtelen”, botrányos atomizálódással jár, hívei
nem értik „az élet irracionális ritmusát”. Mert: „Az ember fogadja el az életet, mint valami
fatalitást, és harcoljon ezzel, és harcoljon ebben a fatalitásban az ellen, ami ellenállás, halál és
jóvátehetetlen.” És biztosan tudja, az élet csak a halál felé vezető út. „Minden irracionalizmus
paradoxon, mert az élet paradoxonát fejezi ki. Legyen bennünk annyi büszkeség, hogy az élet
ellentmondásaiba haljunk bele.”
Miközben Berlin a maga merev architektúrájával nyomasztotta Ciorant, arra is rájött, és
levélben meg is vallotta, hogy „az ember nem tudja hazai gyökereit elveszteni. Lehetetlen
idegen országban effektív értelmet találni”. Viszont csak a diktatúra tudja „hevíteni”, mert „az
emberek nem érdemlik meg a szabadságot”. Igaz, nem minden tetszett neki, de úgy látszik,
dolgozni kezdtek benne a mindent legitimáló filozófiai fogalmak, a hegeli dialektika, a bergsoni teremtő fejlődés, a spengleri ciklikusság, a kanti kategorikus imperatívusz és a nietzschei sorskultusz, vagy mindennek a borzalmas karikatúrája. És emellett hatott a kontrasztív
hazai tapasztalat. „Romániában – írta barátjának, Petru Comarnescunak, akit belső harmóniája miatt csodált – csak a terror, a brutalitás és végtelen nyugtalanság változtathat valamit.
Minden románt le kellene tartóztatni és véresre verni, egy felületes nép csak így képes történelmet csinálni.” És rögtön egy kis berlini tapasztalat: „Szörnyű románnak lenni, egy nőnek
sem lehet elnyerni az effektív bizalmát, a komoly emberek pedig mosolyognak, amikor okosnak tartanak, sviháknak hisznek. De mit vétettem, hogy lemossam a szégyenét egy népnek,
amelynek nincs történelme?”
Cioran vétke – a fentiek szerint – románságának következménye, a sors véletlenjének
eredendő bűne. Vétkét sajtó-agitációval, azaz cikkeivel kezdte jóvátenni; és ezekkel a cikkekkel kezdődik a ciorani bűn és felelőtlenség története: a náci eset példaként való felmutatásával, és azzal, ahogy cselekvésre szólított: „Induljunk testvérek szörnyű és elsöprő keresztes
hadjáratba az emberi rohadás ellen, mindazon holt ideálok ellen, amelyek lefojtják elánjainkat és mindazon formák ellen, amelyek akadályozzák missziónkat.” De milyen is ez a miszszió? „Legyen a mi elánunk fertőző borzalom, mint a betegség vagy a tűz, árassza el a nyuga-

„

88

tiszatáj

lom és csend biztonságát élvező világot, és egy egyetemes keresztes hadjáratban hódítsuk
meg és szabadítsuk fel a világ és a mi sötétünk által elnyomott fényeket!” Most a halál, ami ellen még néhány cikkel korábban harcolni kellett, valósággal szövetséges: „Csak azok az emberek alkotnak, akiket olyan szenvedély fűt, hogy azt hiszik, belehalnak.” Ő pedig most élt
igazán. „Metafizikai méretekben élem át saját egyediségem drámáját” – írta egyik hazai levelezőpartnerének.
Ha viszont hazájára gondolt, akkor – és ezt már cikkben fejtegette – „teljességgel feltárul
a román életforma silánysága. A közöny és az imbecillis passzivitás nálunk minden emberi
részvételt lehetetlenné tett; a szeszélyt individualizmusnak nevezték el, a felületességet intelligenciának, a vulgáris szkepticizmust emberségnek, az indolens engedékenységet jóságnak stb.” A román történelmi hagyomány „rohadék”. Ezért csak akkor lehet Romániában jövő, „amikor szubsztanciánkban semmisítjük meg mindazt, ami oly szégyenletesen egyedivé
tesz a világban”. Meglepte az, hogy Németországban milyen sokan vannak rossz véleménnyel
Romániáról. „Egy egész világ egyetért azzal, hogy mi nem érdemeljük meg Erdélyt” – fakadt
ki. Látva a német fiatalság militarizmusát és Spengler apokaliptikus vízióit olvasva, még más
is meglepte: „Amíg otthon voltam, sohasem hittem volna, hogy a népek közötti antagonizmus
ennyire drámai és elkerülhetetlen, a kölcsönös megértési lehetőségek pedig oly csekélyek.
Ahelyett azonban, hogy megalázkodjunk a nagy népek előtt, jobb, ha repülőgépeket gyártunk
és a népesség megkétszereződésére törünk, jobb, ha iparosítunk, mintsem hogy elítéljenek,
mert továbbra is ama fatalitás jegyében veszteglünk, amely odavezet, hogy az ipari népek felfalják az agrárnépeket. // Ütött az óra, amikor csak egy másik Romániára gondolhatunk és
küldetésünk nem más, mint Románia színeváltozása.” Romániában a nemzetiszocializmus
nem lehet németbarát. „Sokáig voltunk és vagyunk francia gyarmat, nem értem, mi értelme
lenne német gyarmatnak lenni.” A színeváltozás feltételeként viszont olyan követelményt jelzett, amelynek illuzórikus voltát sejtette és sejttette: „Abban a pillanatban, amikor meg lennék győződve arról, hogy Románia színeváltozása illúzió, Románia problémája már többé
számomra nem létezik. A román ifjúság politikai és szellemi missziója a színeváltozás megfeszített akarata kell legyen, egész életstílusunk metamorfózisának nekikeseredett és drámai
átélése.” A színeváltozás kifejezés nem új keletű, akik a román fejlődést akarták tudományosan leírni, már a század elején éltek a kifejezéssel, és ez kézen fekvő is volt, hiszen gyors és
radikális változásoknak lehettek tanúi, annak, hogy milyen gyorsan dobták el az elitek a keleti kaftánt és öltöztek frakkba, majd bevezették a képviseleti alkotmányos rendszert, és így
Románia lett a liberális Nyugat keleti bástyája vagy játékszere.
Cioran, mielőtt ezeket olvasta, már saját élete vonatkozásában használta, méghozzá még
szinte gyermekként, és saját maga életprogramjaként. Most, 1934 áprilisában – a náci tapasztalatok birtokában – átvitte hazájára, népére és nemzedékére. Aztán a vallásos fogalom bekerült a legionárius politikai szótárba. Ugyanakkor Cioran példával akart szolgálni másoknak és
egyben valósággal kilépni az időből, vagy az idő fölé kerekedni, és egyben átélni az idő múlását. Sors akart lenni és eset, mert „az az ember, aki »eset«, önmaga számára abszolút nyugtalanság, és ez mások számára is.” Az emlékezetet meg kell semmisíteni. „Életünk legyen részeg
mámor minden pillanatban, amikor totálisak vagyunk és úgy legyünk jelen, hogy ne legyen
mit felejtenünk és mit kívánnunk.”
1934 júniusában Münchenből Lucian Blagának már némi kétellyel írt: „Nem lehetek filozófus, pontosabban nem vagyok, mert nem vagyok ura saját gondolataimnak. Bármennyit is

2014. december

89

„

gondolkozom, mindig magamat érzem gondolataim között, amelyek így egyszerű ürügyekké
vagy árnyékokká válnak, anélkül hogy én fény lennék. Azt hiszem, bennem egy Iván
Karamazov sorsa emésztődik fel.” Azé, aki olyan filozófiát hirdetett és olyan magatartást tanúsított, aminek logikus fejleménye az apagyilkosság? Kérdés? Egyelőre tény: „nem tudok filozófiát olvasni, mert valami közvetlent és brutálist akarok, valami kinyilatkoztatást vagy
drámát. Az ószövetség prófétai szenvedélye ég bennem, és olyan ellenállhatatlanul kerít hatalmába, hogy az eszmék világában felelőtlennek érzem magam.” Az önjellemzés önbeteljesítő jóslatnak bizonyult.
Június végén viszont Münchenben felejthetetlen eseményre került sor: a hosszú kések éjszakájára. Hitler leszámolt a náci forradalmat – úgymond – folytatni akaró belső ellenzékével, amelynek élén E. Röhm állott, és aztán a következő napokban végzett még néhány komolyabb ellenfelével. 150–200 embert gyilkoltak meg, az egészet pedig úgy állították be, hogy
maga Röhm, a régi barát szervezett Hitler-ellenes puccsot. Amit ebből Cioran látott és tudott,
tetszett neki. „Müncheni benyomások. Hitler a német köztudatban” című cikke a Hitlervarázs egyik „legszebb” dokumentuma. Mintha a Sátán diktálta volna megtévesztett – vagy őt
megtévesztő? – áldozatának: „Nincs ma olyan politikus a földön, aki több rokonszenvet és
nagyobb csodálatot ébresztene bennem, mint Hitler. Van valami ellenállhatatlan ennek az
embernek a végzetében, aki számára az élet bármely ténye csak a nemzet sorsába való szimbolikus részvétel révén kap jelentést. Hiszen Hitler olyan ember, akinek nincs szüksége magánéletre. Élete a háború óta lemondás és áldozat.” A Röhm-puccs alatt még azok is aggódtak
Hitler sorsa miatt, akik azt állították, hogy gyűlölik. De „magával sodorta őket az a misztika,
mely Hitler egyéniségéből mítoszt csinált”. Hiszen „olyan pátosz és frenézis jellemzi beszédeit, melyet csak prófétai szellem érhet el.” Goebbels szubtilisabb, iróniája finomabb, rafinált
értelmiségi gesztusai jellemzik, „de ő nem tud vulkánszerűen és fergetegesen kirobbanni,
olyannyira, hogy elvegye az ember kritikai szellemét: Hitler érdeme abban rejlik, hogy elrabolta egy nemzet kritikai szellemét.” Az ember csak úgy tud valamit dinamizálni, csak olyan
mértékben hozhat valamit forrásba, ha elveszi az emberektől a közte és köztük levő távolság
szabadságát. Egy látomás termékenysége csak a csábítás képességében tárul fel. Íme: „ez
minden látnok, diktátor és próféta drámai sorsa és felelőssége, míg mások teljesen felelőtlenül járják azt az utat, amelyre léptek”. Hitlernél a csábítás képességét – energiát sugárzó és
szomorúságot árasztó – fiziognómiája varázsa is biztosítja. „Hiszen tudni kell: Hitler szomorú
ember. E szomorúság nagyon nagy komolyságból fakad. Ez jellemzi az egész német népet,
mely kétségbeejtően szomorú, szemében a latin népek svihákok.”
Az Unter den Lindenen tanúja lehetett Cioran annak a fanatikus imádatnak, melyet a nép
vezérével szemben tanúsított. Akiknek fenntartásaik vannak Hitlerrel szemben, „kulturálatlanság”-át – az eredeti szövegben is idézőjelben – róják fel. Cioran ellenvetése: „Mintha egy
nemzet vezetéséhez csak arra volna szükség, hogy az ember minden beszédében Goethét
idézze! A lényeg a lélek végtelen remegése, a történelmi önmegvalósítás abszolút kívánsága,
az abszurdumig erős rajongás, a teljes önfeláldozásra való irracionális készség. El kell ismernünk, hogy a mai Európa diktatúráiban van valami ebből a szenvedélyből. Ahhoz, hogy erővé
váljon valami, ilyen szenvedélyre van szükség, és ezért komolyan fel kell tennünk a kérdést,
hogy a kis nemzetek képesek-e ugrásra diktatúra nélkül. // Ugyanakkor igaz, a diktatúrák a
szellem válságát jelentik. Minden diktatúra űr a kultúra történeti haladásában. Ezt a nemzetiszocialisták közül is sokan elismerik. A német kultúra fogyatékossága az egyetemesség hiá-

„

90

tiszatáj

nya. A nemzetiszocializmussal eltűnt az egyetemesség illúziója.” Viszont az is igaz, a nemzetiszocializmus egy év alatt többet csinált, mint a fasizmus tíz év alatt. „Lehet, hogy Mussolini
tehetségesebb, mint Hitler; nem kell viszont elfejteni, hogy összehasonlíthatatlanul nagyobb
nehézségekkel kellett megküzdenie és Németország végzete végtelenül bonyolultabb és
drámaibb, mint Olaszországé. Németországban igazi társadalmi tragédia bontakozik ki: emberileg, a jelen körülmények között, nem lehet megbirkózni a munkanélküliséggel. Egy nemzetben a feszültséget csak fokozza az, hogy ha lehetetlen az egyébként megoldhatatlan problémák közvetlen és gyakorlati megoldása, továbbra is tartósan az »örök dinamika« légkörében él, mint ezt von Papen marburgi beszédében jelezte, a katolikus ellenzék nevében a
rendszer heves kritikáját nyújtva.”
Cioran elismerte, hogy igen erős a katolikus ellenzék. A pápa megtiltotta a Hitler-Jugendben való részvételt. A bajorok is, egy percet sem habozva, inkább a vallást választják. „Hitler
viszont többet jelent a német nép számára, mint ki tudja milyen pápa, aki beleszól egy nép
belügyeibe annak a kereszténységnek a nevében, amelyet triviálissá tett a politika, és katolicizmusnak neveznek. // Hitler tüzes szenvedélyt vitt a politikai harcokba és messianisztikus
hévvel dinamizálta azon értékek területét, melyeket a demokratikus racionalizmus lapossá
és triviálissá tett. Mindnyájunknak szükségünk van misztikára, mert mind meguntuk azt a
sok igazságot, melyekből nem csapnak lángok.”
Kétségtelen, Hitler „igazságából” lángok csaptak. Felháborította Ciorant, ahogy az általános humanitárius eszmék alapjáról Németországot megítélték. Igaz, „a humanitarizmus több
mint illúzió, de a pacifizmus intellektuális maszturbálás”. És „mit vesztett az emberiség, hogy
néhány imbecillis életét kioltották?” Hiszen, „az ember iránti undorunk annyira legitim, hogy
nem tud ránk hatni néhány nullitás halála.” Tehát: „Bűn megölni egy Richard Strausst, egy
Furtwänglert vagy Klagest, de nem az, ha „szétzúzzák a létét” olyanoknak, akikben tombolt a
hatalmi ösztön, és vezetőjük elárulta legjobb barátját, mint Röhm Hitlert. „Semmi sincs nagyobb hatással, mint egy nyomor-lázadás, és lelki drámaként: az anarchizmus.” De egy főnök
lázadását leverni kötelesség. „Egy diktátornak nincs joga leverni az éhesek lázadását, de kötelessége szétverni a jóllakottakét.” Németországban annál is inkább, mert „a nemzetiszocializmusnak, ahhoz, hogy komoly mozgalom legyen, vérre volt szüksége. Annál jobb, hogy nem
az ellenség, hanem a harcostársak vére folyt. Egy mozgalom ugyanis nem ölt nagyobb méreteket és nem válik komollyá csak áldozatok és visszavonhatatlan tettek által.” Cioran a demokráciának éppen a heroizmus hiányát rótta fel. „A mozgalom viszont éppen az áldozatokkal szemben kényszerül komolyságra. A megsemmisített és megölt ellenfelek az embert
drámára és végtelen komolyságra kényszerítik. Az orosz forradalom annyival alkotóbb jellegű volt, minél inkább dinamizmusra kényszerítették az áldozatok a bolsevikokat, olyanra,
amely olyan intenzív lett, amilyen hideg volt az a mozdulatlanság, amelybe a halál az ellenfeleket és árulókat kimerevítette. Az embernek először az ellenfeleivel szemben vannak kötelességei, aztán a barátaival szemben.” Miután sikerült ilyen egzakt módon felmérni az áldozat
jelenőségét, újabb tanácsok következnek, mintha már-már a Mein Kampfból jöttek volna: „Ha
az ember meg van győződve arról, hogy mozgalma vitális és termékeny a nemzet sorsa
szempontjából, mások határtalan szabadság iránti igényére csak a jóvátehetetlen módszereivel lehet válaszolni. Egész életemben ismételgetni fogom: nem minden ember érdemli meg,
hogy szabad legyen. Szégyen az az előítélet, hogy mindenkinek szabadság jár. // A szabadságra áhítozó optimizmus nem áll ellen az emberi természet legkisebb és legjelentéktelenebb

2014. december

91

„

revelációjának sem. Amikor megfigyeljük a mindennapi embert, aki minden értelem nélkül
felemésztődik a kötelesség középszerűségében, képtelen bármi vibrálásra, aljas módon
kombinál magasabb terveket nemes vulgáris szándékokkal, ez az ember, aki nem tud meghalni semmiért, egy eszméért, egy obszesszióért, egy látomásért vagy egy abszurditásért, aki
nem lehet senkinek sem az áldozata és elsősorban magáé nem, akkor keserű és mérgező undor fog el az ember miatt általában és külön-külön. [...] Semmit sem lehet jobban kárhoztatni,
mint azt, amikor az erkölcsködés minden egzisztenciát, azért mert egzisztencia, értéknek tételez. Ez a transzpozíció teljesen indokolatlan, hiszen az egzisztenciák többsége nem haladta
meg immanens létfenntartásának törvényét, nem sikerült többnek lenni egyszerű lapos és
anyagi evidenciánál. Embernek lenni, egyszerűen csak embernek lenni, nem jelent semmit.”
Sőt azt tételezni, hogy embernek lenni „önmagában való érték! Ez általános hitványság. Hiszen az áldozathozataltól való félelmet leplezi. A középszerű emberek, az egész emberiség
boldogan konvertálja magát saját finalitásában, hogy abból, ami joggal jár a felsőbbrendű lényeknek, pajzsot vagy paravánt készítsen, saját belső semmije számára, azon teremtmények
űrje számára, akik nem akarnak állattá visszaváltozni, de minden sem akarnak lenni. // És a
mai Európára tekintve, azokra az epileptikus pillanatokra, amelyben egy kontinens vergődik,
legalább nyissanak nekünk alkalmat, hogy megmérettessék ellenállásunk és erőnk, intsenek
arra, hogy helytálljunk, ne essünk el, akkor is, ha mindent elveszítünk. A diktátoroknak pedig
legyünk hálásak, hogy ha el is rabolták tőlünk szabadságainkat, nem tudták elrabolni azt a
szabadságot, hogy szomorúak legyünk.”
Nagy szerelme a diktatúra lett: „politikai amor fati…” Még haza sem ment egészen, de már
fürkészte a jövő esélyeit: „Ahhoz, hogy a román politikában ne válj nevetséges álmodozóvá,
olyan politikai magatartásra van szükség, amely nem annyira elvi és elméleti álláspontból
indul ki, valami rendszer perspektívájából, hanem inkább Románia oly sajátos, furcsa és
semmi másra vissza nem vezethető jelenségéből. Hiszen Romániának nincs történelme és
nem tud történelmet csinálni, ezért olyan életfeltételek közé kell helyezni, hogy önérvényesítést célzó erői ne lankadjanak és tespedjenek el. Mindazt, ami ezer éven keresztül bennünk
ellankadt és eltespedt, napfényre kell hozni és néhány éven belül értékesíteni.” Nem kell az
eszmék uralma. „Az eszmék terrorja kényszerzubbony.” Ezt mutatja a nemzetiszocializmus
sok abnormitása, vagy a kommunizmus értehetetlen vallásellenessége. „Minden ember, akiben nem bújik meg a kétely az általa elfogadott rendszerrel szemben, megvetést érdemel. De
ez a kétely csak diszkontinuitás legyen a fanatizmus vonalán. Az ember bolondként hihet valamiben, sőt, meg is halhat e hitéért, de ne utasítsa el azt a fényt, azt a furcsa tisztánlátást,
amely még lényegesebb valós dolgokat fed fel, mint amiért életét feláldozhatná. Egy áldozat
annál nagyobb, minél kevésbé bírja az ember végső beleegyezését. Amikor feláldozza magát
az ember egy gondolatért, ne felejtse, hogy nem az a legnagyobb gondolat.” A ciorani kétely
Németországban érlelődött. „Mindig kínosan hatott rám, amikor a német nacionalista fiatalok azt állították, hogy a nemzet abszolútum, a nacionalizmus pedig a történelem végcélja.”
Márpedig: „Az ember csak egy adott pillanatban nacionalista, amikor nem nacionalistának
lenni nemzet elleni bűn.” Ami pedig Romániát illeti, a kérdés az, hogy miként csinálhat történelmet? „Románia azt várja, hogy présbe helyezzék, és ez elég.” Ha nem, akkor felülről jövő
diktatúrának néz elébe. De ez, mivel nem számíthat kollektív érzelmi támogatásra, zsarnoksággá és terrorrá változna. A közvélemény sem akar fellépni a történelmi inercia ellen.
Egyensúlyt, biztonságot és egyéb középszerű eszményeket kíván – Cioran szerint. Holott:

„

92

tiszatáj

„Románia lényeges problémája nemzeti és csak másodsorban társadalmi. Égető a nemzeti
sors. Ha nekem valaki azt mondaná, hogy Románia 20 éven belül harmonikus egyensúlyi állapotba kerül a legméltányosabb belső renddel, azzal a feltétellel, hogy a történelemben való
érvényesülés minden formájáról lemond, lemond arról, hogy történeti márkája legyen és saját sorsa, elutasítanám e paradicsomi ajánlatot a történelmi sorshoz ragaszkodó nagy és kizárólagos büszkeségből. Egy ország ne keressen boldogságot, hanem nagyságot. Abban a pillanatban, amikor Románia elfogadná – és egy népszavazáson biztos elfogadná – a társadalmi
boldogság kínálta megoldást a jóvátehetetlen névtelenség helyett, megölném magam a szégyentől, hogy román vagyok. [...] Romániának nincs joga a nyugalomhoz.” Színeváltozás kell.
Csakhogy a nemzeti forradalom nem változtatja meg lényegesen a társadalmi struktúrát. A
hitlerizmus sem forradalom, egyetemes is csak úgy lehet, ha megvalósítja imperialista céljait.
„Az ember nem lehet hitlerista, mint idegen.” Viszont nem hallgatta el meggyőződését, hogy
társadalmi forradalomra Romániában nem érett meg a pillanat, ugyanakkor az ország nem is
áll ellen egy „nagy társadalmi forradalomnak. Nem azért, mert a társadalmi helyzet nem volna megfelelő, hanem nincsenek meg a lélektani elemei egy nagy társadalmi forradalomnak.
// Az egyetlen dolog, amit tenni lehet, és amit kötelesek vagyunk megtenni, az Románia történeti színeváltozása – egy ugrás révén tellurikus tudatunkból történeti tudatba.”
1935–1936 a színeváltozás propagandájának évei Cioran számára. Amikor azonban a nacionalista frenézisét a végletekig fokozta, azzal némileg egy időben és azt követően elmélyült
szkepticizmusa is: őt magát is meglepő vallásos válság kezdett erőt venni rajta. Jellemző,
hogy az ortodox megújulás folyóiratában, a Gândireaban, 1935 tavaszán egymást követően
jelent meg e két lelkiállapot – a frenézis és a szkepticizmus – egy-egy jellegzetes dokumentuma, egy-egy esszé: „Egy nacionalista vallomásaiból”, valamint „Bűn és színeváltozás”.
Mondhatott-e még valamit a nacionalista? Aligha, viszont ilyen biblikus nyelven sem szólt
eddig. „Soha sem tudjuk Romániát történelmi nimbusszal övezni, ha valamennyien nem éljük
át ádáz és fájdalmas szenvedéllyel a szomorú múltunkat kitöltő megaláztatásokat. Ha nem
próbáljuk ki szubjektív módon a múlt katasztrófájába és tragédiájába való regressziót, akkor
elvesztünk a nép majdani színeváltozása számára, mert elvész maga a nép. Nem értem, hogy
akadnak olyan emberek, akik nyugodtan alusznak, miután elgondolkoztak üldözött földalatti
nép létén, a sötétség, borzalom és jobbágyság évszázadain. Amikor látom Erdélyt, megjelenik
előttem a néma fájdalmak, a zárt és elfojtott dráma, a történelem nélküli idő plasztikus alakzata. Ezer év történelemalatti monotóniája, ezer év alatt csak egy, egyetlen mozzanat ismétlődése! Hideg borzongással tölt el az üldöztetés változatlan látványa; hiszen megrémít az a
dráma, amely egyetlen motívumból áll. A szabadságnak ugyanez a hiánya jellemző a többi
tartományban is; csak a tájkép változatossága kelti a történelmi játék látványát. // A szomorúság pillanataiban élvezem ezek intenzitását fokozni, a nép messzeségei felé suhanva, és
fájdalmaiba merülten önmagamat kínozni. Szeretem e nép századok során szórt átkait, és elborzaszt a belenyugvás, a nyögés és a sok siránkozás az árnyékban. // Nincsenek olyan pillanataitok, amikor halljátok múltunkat, amikor mindaz, amit e nép átélt, aktuálissá válik bennetek, és zenévé finomul, monoton keletien elnyúló zenévé, a mi népi dallamaink melankolikus vontatottságává? Nem égetnek bennetek méregként az elszenvedett megaláztatások és
forr bennetek a századokon keresztül felhalmozódott bosszúvágy? // Románia problémáiból
nem értett meg semmit az, ki számára ez az ország nem fájdalmas obszesszió. A múlt világos
és keserű látomását kell átélnie az utolsó következményekig, ahhoz, hogy a nagy küldetés ér-

2014. december

93

„

telmével tisztában legyünk. Elveszett az, aki számára sorsunk újraélése nem életének keresztútja és nem alkalom a tragédiára. Nem nacionalista az, akit nem kínoz, egészen a hallucinálásig a tény, hogy mi románok eddig nem csináltunk történelmet, hanem azt vártuk, hogy
számunkra csinálják a történelmet, hogy létünk transzcendens zuhataga dinamizáljon bennünket; nem nacionalista az, akit nem gyötör az a fatális szorítás, amely Romániát a kis kultúrák körébe és fatalizmusába zárja, azon kultúrák közé, amelyeknek nincs bátorsága arra,
hogy saját tengelyük körül forogjanak; nem nacionalista, aki nem szenved végtelenül amiatt,
hogy Romániának nincs olyan történelmi hivatása mint amilyen a nagykultúráknak van, nem
jellemzi kulturális és politikai imperializmus, a velejáró megalomániával és végtelen hatalomszomjjal, mint a nagynemzeteket; miként nem nacionalista az, aki nem igeneli fanatikusan történelmünk színeváltoztató ugrását.”
De mi is a színeváltozás? „Egy fanatikus Románia a színeváltozás Romániája. Románia fanatizálása Románia színeváltozása.”
A másik, a „Bűn és színeváltozás” című cikket – mint jeleztük – a kétely, pontosabban a
tagadás sugallta. Feszes logikájával és következetlenségeivel együtt, egy dosztojevszkiji regényhős vallomása ez, és felidézi bennünk mindazt, amit Cioran Dosztojevszkij-élményeiről
állított. A főkérdés nem is annyira a bűn és a színeváltozás, mint a cím sugallja, hanem a bűn
és a bűnhődés „Nem lehet tudni, hogy az ember üdvözülni akar-e vagy sem, mert nem lehet
tudni, hogy az üdvözülés utolsó pillanatában a színeváltozás vajon nem más, mint fennkölt
zsákutca.” Aki elutasítja a színeváltozást, az titokban a tragédiát szereti – Cioran szerint. Az
élet eredeti forrásaival – azaz életnyilvánulásainkkal – szembeni felelősség pedig azt jelenti,
hogy „akkor gondolkodásunk létünket fenyegető veszély”. Elindulunk a bűn felé vezető úton,
a szenvedésen keresztül, pontosabban ez az út maga a szenvedés. „De mi lesz azokkal, akik
csak a szenvedés és a paradicsom között választhatnak? (Egyáltalán megengedhető más alternatíva?) És mi lesz azokkal, akik attól félve, hogy elvesztik a szenvedést a paradicsom elnyerésével, nem tudnak lemondani a szenvedésről? Mely világban kapnak helyet azok, akik
magukat csak az ellentmondásban érzik erőseknek, akik csak a két penge között győzedelmeskednek? Nem az a legteljesebb egzisztencia, amelyben a rügyek rámosolyognak a hervadásra? Nagy egzisztenciában az ellentmondás a legmagasabb egység. Az emberben az Istenség megnyilvánulása az ellentmondásokban való ellenállásban ragadható meg. Az isteniesülés útjára lépünk valahányszor csak a dialektika bennünk már nem folyamat, valahányszor
csak az antinómiák létünk ívében kerekednek ki, miként az égi szivárvány kapuja, és mi (akik
végérvényesen aláhullottunk az időben) utunkon minden folyamatot csak fájdalomként
élünk át. És a fájdalmat egyetlen terminus dialektikájaként éljük át. A fájdalom önmagát állítja, önmagát tagadja a fájdalomban és benne egyesül. Van valami monoton a szenvedés drámájában...” De ezt a monotóniát megtöri a bűn. // Az ember a fájdalmának tisztító hatást tulajdonít. De miért bűnhődünk, ha nem követtünk el semmit? A bűnözőnek van mentsége a
belső nyugtalanságra: a bűn, a hívőnek: az erkölcstelen cselekedet. De mi legyen azokkal,
akik nem csináltak semmit? „Nem vétkeztünk senki és semmi ellen; de vétkeztünk minden
ellen, az ultima ratio ellen. Ez a metafizikai bűn útja.” A halálfélelem a halállal szemben születik, a metafizikai bűn a léttel szemben. Ez a bűntudat a végtelen szenvedésből támadt, azért
büntetés. Sőt, több: „a bűn a szenvedés önbüntetése”. Azért bűnhődünk, mert a fájdalom nem
tisztított meg bennünket, nem tettük meg az ugrást: a színeváltozást, hanem tovább szenvedünk, és „főleg azért bűnhődünk, mert nem akartunk megtisztulni. Mert nem mondható, hogy

„

94

tiszatáj

nem adatott olyan pillanat mindannyiunk életében, amikor az ember ne kapta volna meg a
paradicsom kulcsát...” (Hogy ez mikor és miként adatott, arra nincs konkrét válasz, az esszé
logikájából következően hitélmény.) A megvádolt tudat saját nyugtalanságának utolsó érveit
fürkészi. De ezek és külső okok közé nem tehető egyenlőségjel, viszont gazdagítják a létproblémákat. „Hiszen a metafizikai bűn drámája abban rejlik, hogy eláruljuk az egzisztencia utolsó érveit.” Ez azt jelenti, hogy nem valamivel, hanem mindennel szemben vétkeztünk. Nyugtalanságunk okán azonban nem könnyít ez a felismerés. Az ok csak velünk együtt szüntethető meg. Akarva, nem akarva vétkeztünk az élet ellen. „Az élet azért adatott nekünk, hogy extázisában múljunk ki.” Az embereknek a második paradicsomot kell felépíteniük. De eddig
csak könnyeikkel járultak ehhez hozzá.
Miben rejlik a metafizikai bűn jelentősége a lét eme folyamatában? „A metafizikai bűn eltávolodás az élettel szembeni legnagyobb felelősségtől. Ezért érzünk oly nagy felelősséget az
élettel szemben. Vádlottak vagyunk, hogy végtelen fájdalmunkban összeesküdtünk a világ
eredeti tisztasága ellen. (De vajon az élet nem szőtt összeesküvést ellenünk?)
Azon ember, aki szereti az életet és összeesküszik ellene, hasonló ahhoz a keresztényhez,
aki megtagadta Istent. A teológiai bűn éppen olyan súlyos, mint a metafizikai. Van mégis egy
különbség: Isten megbocsáthat, ha akar; az élet viszont, fáradt és vak a mi villámainktól, akkor fogad vissza, ha mi akarjuk. Ez a következőket jelenti: lemondás önnön isteniesülésének
útjáról és önveszejtés a vitális források névtelenségében (a paradicsomi naivság visszanyerése, amikor az ember nem ismerte a fájdalmat és fájdalom igenlésének szenvedélyét).”
A megváltás tehát akarat kérdése.
A bűn kérdése felveti a legnagyobb bűn mibenlétének kérdését, a genocídiumét. „Embert
ölni és ölni az életet! Az első esetben a felebarátok ítélnek, a másodikban a sors válik ítéletté.
Így él, mintha az utolsó érv ítélné el (természet, élet, lét, Isten stb.) Lehet, csak akkor kezdi
megtudni, hogy mi az élet és csak akkor érti meg a filozófia számára elérhetetlen dolgait; akkor veti meg a természet törvényeit, akkor szomorú másképpen, akkor szereti az abszurdot...”
Sötétségen keresztül vezet az út, de a közben felsejlik valami fény. „Senki a fájdalom és a
bűn, az őrület és a halál útjain nem téveszti szem elől a végső fénynek a vonzó varázsát.” De,
aki átélte az élet démoni dialektikáját, nem fogadhatja el a végső boldogságot, ha még élnie
kell. „A színeváltozás a dialektika veresége, bármely folyamat transzcendentálása. Szentnek
lenni állandó színeváltozás, hiszen a szentség a dialektika állandó meghaladása. Egy szentnek
nincs története, egyenesen száll az égbe.”
Kit vonz ez a lehetőség? „Aki elfogadta az élet nagy terheit, jobban szereti a tragédiát,
mint a színeváltozást. A fennkölt pillanatok monotóniájától való félelem nagyobb, mint a vereségtől való. Mi lehet ennek a színeváltozásnak, mint saját tragédiájának, fennkölt gyávaságainak a felejtése? Sok öröm rejlik a nyugtalanságban és sok gyönyör a szenvedésben, akkor,
amikor az ember minden megváltástól úgy fél, mint időelőtti megváltástól. Mintha a színeváltozás sikere esetén attól félnénk, hogy önmagunkat vesztettük el. Mindeddig hányszor ne tudott volna üdvözülni az ember, ha akart volna! De látszik, a szenvedés olyan világokat fedez
fel, amelyek elnyomhatják a paradicsom emlékét és nosztalgiáját...”
Jellemző Cioranra, hogy színeváltozás kultuszával ellentmondott Mircea Eliade kultúra
kultuszának. Eszerint Romániának nem lehet politikai jövője, csak kulturális. „A kultúra az
egyetlen érvényesülési eszköz a mai világ és a holnapi történelem előtt”. Panait Istratit is

2014. december

95

„

magasztalta, mert nem csatalakozott egyetlen politikai mítoszhoz sem, ugyanakkor nem tagadta, „csak a mítoszok hathatnak a tudatra és csak általuk lehet győzni”.
A színeváltozás mítosz, de mítoszt kérdőjelezett meg az, amit Cioran a paradicsom nosztalgiájáról írt. Éppen azt a mítoszt, amelyet a Gândirea szerkesztője, Nichifor Crainic állított
szembe a freudizmussal, a paradicsom nosztalgiájának mítoszát. De nem lett volna Cioran az,
aki volt, ha nem teszi.
Ahogy közeledett a hazautazás időpontja, úgy lettek egyre komorabbak a ciorani vallomások. Kedvenc városából, Drezdából – 1935. június 22-én – már így írt női levelezőpartnerének, Ecaterina Săndulescunak: „Néhány napon belül otthon leszek a magánytól és zenétől
elidegenedett lélekkel, remélve, hogy más tájon a dolgok közelebb kerülnek hozzám, ha nem
én őhozzájuk. Két évig hiába próbáltam gyökeret ereszteni a világban, én: »világ a világban«,
metafizikai hors la loi.” Metafizikai törvényenkívüli. Július 10-én pedig keserűen jelezte
Nagyszebenből: „Hazatértem kábán és félénken, megmagyarázhatatlan félelemmel attól,
hogy bármit is csináljak, kerülve az embereket és nem értve a társadalmat. Mintha ki tudja
honnan jöttem volna, emberekre nem emlékezve, mintha szándékosan elfelejtettem volna a
sok zenét és magányt, egész múltamat, amelyre büszke vagyok, és nem szégyellem. Igyekszem magam feltalálni, de csak az emlékek helyét sikerül. És a furcsa kérdésekre gondolok:
vajon itt kezdődtek a vereségek és győzelmek, itt voltam annyiszor boldogtalan, itt vártam
vigaszra? Vannak az életben olyan törések, amelyek jelentőségét nem tudjuk felmérni. Némi
meghatározhatatlan csodálkozás tart hatalmában, nem tudom, hogy én csodálkozom a dolgokon, vagy azok rajtam. Máskor valami űr lesz úrrá rajtam, elfog valami szomorúság; most
köszönöm magamnak, hogy nem értem. Nem vagyok biztos a tagadásaimban. Múltbeli tapasztalataim után egy fatális stigmával maradtam: valami kiábrándultság kíséri legspontánabb elánjaimat. Mindazok, akiket halálfélelem és a halál gondolata gyötört, ha le is győzték
azokat, egész életükben keserű távolság választotta el őket el mindattól, amit szerettek.” És
ezt még az a „furcsa dolog” is fokozta, hogy: „az az érzésem, halott voltam. Nem félek a haláltól, mint jövőbeni jelenségtől, úgy félek a haláltól, mint a múltamtól. Az utóbbi évek örökkévalóságnak tűnnek, amikor a sötétben hevertem, mint az életnek szükségszerű szakaszában.
Ha a filozófusok a halálra készülnek, én úgy érzem, eltávolodom a haláltól (és a filozófiától).
Amikor pedig meghalok, nem értem a halált. Úgy tűnik, sokat éltem és nagyon zavarodottnak
érzem magam oly sok hajnal előérzetében!” Közben: „Annyira elidegenedtem magamtól,
hogyha még egy évet maradtam volna, senkit sem ismernék fel, és senki sem ismerne fel. Hónapokon keresztül csak az ágyban hevertem, egy-egy gondolat abszurd következtetéseit kísérve, és csak költőket és szenteket olvastam. Egész oldalakat kellene írnom a magányos
parkokban tett sétáimról, akarva-akaratlan felelevenítve oly sok romantikus tapasztalatot,
legyenek azok elavultak vagy külsődlegesek, mindezt a lélek dimenzióinak és az elmélkedések intenzitásának megfelelően. Szeretem a költői városokat, amelyeknek nincs szükségük az
éjszakára, hogy érdekesek legyenek, és titkokra sem, hogy hasson a varázsuk. És, miként a
csúnya városokban nem szeret az ember, mert megbénítja a környezet, a gyönyörű városokban a környezet helyettesíti a szerelmet. Párizsban vagy Drezdában bármilyen nő nagyon
kevés, a komor Berlinben nagyon sok. Úgy lett Erosz az én istenem. Kevés lénnyel fogok
találkozni e világon. A dolgokról nem is szólva. Egész életem csak elválás lesz, elválás a haláltól is!”

„

96

tiszatáj

Bukarestben még rosszabbul érezte magát. Igaz – mint 1935. augusztus 21-én írta Ecaterina Săndulescunak – „néhány napon belül végeztem a politikai megalomániával, amelytől
az sem tudott megváltani, hogy naponta Buddhát olvastam.” És „valami obskúrus és folytonos félelem uralja életemet, olyan félelem, amely megszabadít a történelemtől és az örökkévalóságtól, de amely rögzít engem a saját centrumomban. Mindaz, amit jobban megértettem,
mint mások, ennek a félelemnek köszönhetem, amelyet elismeréssel átkozok. A héberek
(evreii) félelem nélkül egyszerű zsidók (jidanii) lennének.” A kétértelműség szelíd paroxizmusát a zene biztosította: „Nagyon komolyan foglalkozom a zenével. Minden egyéb foglalatosság túl emberi, nincs semmi köze ahhoz, ami itt történik. Komolyan kételkedem abban,
hogy a zene emberi alkotás. Lehet, nem létezett sem Bach, sem Beethoven, sem Wagner...
Olykor azt hiszem, létezik Isten. Ekkor látom, mennyire felesleges vagyok, vagy ha akarod,
mennyire feleslegesek vagyunk.”
Közben – 1935–36 folyamán – Cioran több könyvet is írt, az egyik „Románia színeváltozása”, a másik „Az ámítások könyve”. Az „Egy nacionalista vallomásaiból” című cikk a színeváltozásról szóló könyv fejezete lett, a „Bűn és színeváltozás” „Az ámítások könyvé”-be épült
be. Bukarestben (újra?) érintkezésbe került a Vasgárdával és 1935 végén és 1936 elején letöltötte néhány hónapos katonai szolgálatát, majd megint megfordult Bukarestben, az 1936–
37-es tanévet középiskolai tanárként Brassóban töltötte. Ezekben a könyvekben még élesebben rajzolódik ki a fasiszta remény és reménytelenség dialektikája. Annál is inkább, mert az
írásba menekült a tanítás elől. Ez nem nagyon ment. A diákokat sokkírozta paradoxonszerű
kijelentéseivel, a kollegáival sem jött ki jól, és magával sem kínzó álmatlansága miatt. „Valóban – emlékezett túl a hetvenedik életévén – őrült voltam. Vonzott a szélsőség, bármihez
csatlakoztam volna, ami szélsőséges, még egy morbid vallásos szektához is.” Meg is tette – a
maga módján.

*
Cioran valamennyi román írását példamutató szerkesztésben a Román Akadémia kiadta,
igaz, egyelőre csak néhány példány van forgalomban, mert megindult per a közlési jogokért.
Emil Cioran: Opere. I–II. Szerk. Marin Diaconu. București, 2012. „A kétségbeesés csúcsain”
nyugati kiadásai: Cioran: Sur les cimes du désespoir. Ford. André Vornic. Paris, 1990.; E. M.
Cioran: On the Heights of Despair. Ford. Ilinca Zarifopol-Johnston. Chicago, 1992. Cioran interjúi: Convorbiri cu Cioran. București, 1993.; Cioran: Entretiens. Paris, 1995.; Emil Cioran, HansJürgen Heinrichs: «Scrisul o terapie reală». Lettre internationale, 1998. 27. sz. Francia műveinek legújabb összkiadása: Cioran: Œuvres. Szerk. Nicolas Cavaillès, Aurélien Demars. Paris,
2011. A jelen dolgozathoz használt monográfiák: Fernando Savater: Eseu despre Cioran.
București, 1998.; Patric Bollon: Cioran l’hérétique, Paris, 1997.; Bernd Mattheus: Cioran:
Porträt eines radikalen Skeptikers. Berlin, 2007.; Ilinca Zarifopol-Johnston: Searching for
Cioran. Szerk. Kenneth R. Johnston. Bloomington, 2009.; Valentin Protopopescu: Cioran în
oglindă. București, 2003.; Marta Petreu: Cioran sau un trecut deochiat. Iași, 2011.

2014. december

97

„

BALÁZS IMRE JÓZSEF

Urbánus romok
TÉREY J ÁNOS : MOLL

„

Libri Kiadó
Budapest, 2013
140 oldal, 2490 Ft

Egy hanyatlástörténet kanyarog Térey János verseskönyvének hátterében, nem először a szerző pályáján, és minden bizonnyal nem is utoljára. Nem maga a történet ismétlődik a
versekben természetesen, hanem a struktúra. A hanyatlástörténet ugyanis lehet szétesés, megszűnés, kifakulás, elöregedés, kiüresedés, leromlás, elromosodás: mindezek felbukkannak a Moll lapjain. És egyaránt vonatkoznak országokra,
városokra, épületekre, tájakra, nyelvre és műfajokra, emberekre. E kötetnek is lehetne emblémája a rom – a Térey-szakirodalom már a szerző korábbi könyvei kapcsán is feszegette
a romok relevanciáját. Ugyanakkor a Moll kapcsán jól látszik
az is, hogy nem akármilyen romokba vetíthető bele Térey civilizációképe. A Moll romjai hangsúlyosan városi – urbánus –
romok. Ami pusztán azért érdekes ezúttal, mert nem teljesen
elhagyatott, távoli, magányos épülettöredékekről van szó,
hanem olyan helyekről, amelyeket újra és újra körbeír és fölülír az alakulóban lévő városi tér. Az újabb és újabb romokat
termelő térben pedig könnyedén hidalja át a Térey-vers az
évszázadokat: az Elszigetel, mint a kolera című versben például premodern térről van szó: „Kényszerűséged és jogod /
Beszámolót írni a városban, / Ahol felüti fejét az epemirigykór, / S rázárul becsvágyadra a karantén. / Átszurkálnak,
alaposan / Meglyuggatnak minden irományt, / Amelyik kimegy a városból: / Járja át a füst íziben!” Máshol hangsúlyosan kortársi markerekkel ellátott helyszín, mint a Dünaburg,
Dünaburg! című versben: „Menekülne ebből a városból, /
Ahol a nyár október végét játszik. / A két farkasszemet néző
pláza is holtponton. / Körkörös, posztszovjet szomorúság.” A
város tehát nem feltétlenül kortársi, nem feltétlenül modern
(vagy posztmodern) tér, hanem a rétegzett idő megnyilvánulásának terepe és anyaga.
A legizgalmasabb kérdés, amelyik egy ilyen hanyatlástörténetnek feltehető, talán az, hogy van-e kívülisége a hanyatlástörténetnek? Hol áll a történetben, aki elbeszéli azt?

„

98

tiszatáj

Ha pusztán terekről lenne szó, akkor azt mondhatnánk: a beszélő a saját vágyainak virtuális terében helyezkedik el. Kivetíti vagy visszavetíti önmagát egy olyan helyszínre, amelyik
már nem létezik. Egy régmúlt utópiába. A kötet utolsó versében mintha erről is szólna az idősíkok között is ide-oda mozduló Anthea válasza a kérdésre: „»Ön hol érzi a legjobban magát?« / »Én a Minőségi Élet Múzeumában: / Pompeji vörös a fala, mint mifelénk / Minden
tisztes középületnek. (…)«” Ugyanebben a versben olvashatunk arról az „aranykori önzés”ről, amelyik gátakat magasít, villákat épít. A vágyak efféle helyszínei akkor is virtuálisak, ha
valódi létezőkkel esnek egybe. Az utazások, amelyek ezekig a helyekig vezetnek, kikapcsolják
a köznapi létezést, és átléptetik az utazót egy köztes, liminális állapotba, amely egy különös
fogékonyságot hív elő a terek „lényegének” megtapasztalása iránt. A helyek saját jeleikké,
önmaguk utópiáivá vagy disztópiáivá változnak ebben a tapasztalatban. Természetesen magára a jelenre, az épp aktuálisan megélt térre is rávetíthető ez a perspektíva: a történelmiesített jelen szükségszerűen léptet ki a köznapiság tapasztalatából, és az irónia távolságát használja valamiképpen a rálátáshoz: „Megnyilatkozott a korszak, az új építészet. / A dekorcsíkok
színe az irodaházon, a pink, a magenta. / Eltűntek a foghíjtelkek, mint egy bűncselekmény
utózöngéi.” (Klímatörténelem)
A képlet azonban izgalmasabbá válik, ha a hanyatlástörténetek személyekről szólnak, és
élettörténetek formáját öltik. Kívülről elbeszélve ezek frusztrációtörténetek. Hogyan jön létre
– vagy inkább: hogyan működik egy ellenszenves alak, miután már létrejött. Ilyen például A
fehér ember címszereplője: „Ez az ember tévénéző. / Párizs–Dakar-függő, csakhogy ellendrukker. / Ha törlik a Dakart, neki az az öröm. / Repesve üdvözli a hírt, / Hogy idén nem tudják garantálni / A versenyzők biztonságát Mauritániában. (…) / Ha törlik a Dakart, ez az ember / Pezsgőt bont, örömünnepet ül. / Azelőtt, fiatalon versenyzett / (Gokart, 800 köbcentis
motor / És illegális gyorsulás az éjszakai főúton). / A plazma előtt duzzog, ennyi maradt.”
Igazából nincs megfejtése a versnek arra, ahogyan az élettörténet átbillen – csak a viszonyítási pontok adottak: az egykori gokart-versenyzés és a heves érzelmi reakciók a kortárs autóversenyek iránt. A fehér ember párverse, az Arcátlanul egy hasonló figurát jelenít meg, akit
Küklopsznak nevez. Itt sincs konkrét magyarázat a figura viselkedésére, maga a mitikus név
utal csak vissza inkább egy valamikori sérelemre, traumára. És egy szűkszavú mondat állapítja meg, hogy a figura hanyatlástörténetként látja a Föld történetét: „Hidakról köpköd a sétahajók / Fedélzetére. (Plasztikbura óvja / Az utasokat, bár döbbent az arcuk.) // Látja, nemcsak elkopott, de tönkrement a Föld.” Ez a két történet tehát külső nézőpontú, többé-kevésbé
személytelen narráció, amely a portréversek klasszikusabb műfaját idézi.
Ezekhez képest bonyolultabb képletet mutat az ezeket követő Búcsú a Poptól. Itt a megidézett figura egy popzenész – de portréja megrajzolásakor valami olyasmi történik miniatűr
változatban, mint Thomas Mann Doktor Faustusában. Nemcsak a fokozatosan önmaga romjává váló popsztárt – Adrian Leverkühn megfelelőjét – látjuk ugyanis, hanem egy elbeszélői
hangot is figyelhetünk, a szemtanúét, aki ebben a történetben egyfajta Serenus Zeitblom szerepét játssza. Ebben a történetben látszólag Zeitblom győz, hiszen az egykori popsztár elfeledetten készül a halálra, miközben tiszteletteljesnek álcázott szemrehányásokat tesznek neki.
De a hanyatlástörténet itt voltaképpen a beszélő hanyatlástörténete is: „Kiszolgáltál híven, látástól vakulásig / Minket, akik szórakozni akartunk. / Te olcsó, lefeküdtél minekünk!” A vers
terében ez a három sor inkább tűnik elszólásnak, mint önreflexiónak. És éppen arra teremt

2014. december

99

„

lehetőséget metaszinten, az olvasó számára, hogy eltávolodjék a versben megszólaló szólam
igazságérvényétől.
A Térey-versek olvasóinak egyik visszatérő dilemmája alighanem erre a szövegműködésre vezethető vissza. Hogy idézőjelek között, szólamokként hallja-e a befogadó ezeket a szövegeket (az életmű epikus, illetve drámai vonulata ezt a dilemmát lényegében feloldotta),
vagy pedig egyfajta alanyi költészet tehetetlenségi erejével vél sodródni, miközben kiszolgáltatja magát a szólamok erős állításainak.
Ebből a szempontból a városi romok analógiája működni látszik a beszédmódokra vonatkoztatva is. Ahogy az élő város maga körülnövi, elfedi, átalakítja, széthordja a romokat,
úgy az élő nyelvi működés is bekebelezi, szétírja, kihangosítja vagy éppen elrejti a reziduálisan jelen lévő költői szerepeket, költői diskurzusokat a Térey-versekben. És ez nem feltétlenül az egyes versekben érhető tetten, jóval inkább a teljes kötetek terében – ahogyan egymást kezdik relativizálni az egyes szövegek szólamai. A Mollban például a gyakran bugyutaságig merészkedő, médiaszenzációkként tálalt, de szenzációként inkább a „rossz vicc” kategóriájába tartozó történetek képezik az egyik szélső pontot A vigasztalhatatlan című prózaciklusban. Ezek a széttartó, bulvárújsághírekre emlékeztető sztorik a köznapiságban egy-egy
pillanatra felfénylő autentikusságot – vagy épp magát a banalitás autentikusságát mutatják
fel, afféle talált tárgyakként. Ha komolyan vesszük ezeknek a történeteknek a helyét a
könyvben, akkor arra kell gondolnunk, hogy egyfajta vállalt széttartás allegóriái ezek: azt állítják, hogy egyik szöveg alapján nem megfejthető a másik. Ami azt is jelenti, hogy noha a kötet alapnarratívája a hanyatlástörténet, mégis azt mondhatjuk, hogy nincsen két egyforma
hanyatlástörténet. Hogy két különböző hanyatlástörténetnek esetleg nem ugyanazok a tétjei.
A visszatérően közép-európai helyszínek és az erős stilizáció miatt a Térey-könyv egyik
lehetséges párhuzamaként kínálkozhat például Wes Anderson filmje, a Grand Budapest Hotel.
Kétségtelenül hanyatlástörténet az is, ahogy szélsőségei is kétségtelenek. A Fürdőhely, futtában történelmi tablói például alighanem Andersont is megihlették volna. Az analógia ott áll
meg viszont, ahol a Térey-kötet fülszövegébe is beemelt tónusjelzés hatóköre: „Pátosz kell,
berekesztő, / Hősi, sötét, beethoveni c-moll”. Térey versei sosem váltanak át önfeledt és fergeteges komédiába, még akkor sem, ha a kötetbeli hanyatlástörténetekhez egyébként más és
más árnyalatokat rendelünk. Van egy felismerhetően téreys hang, amely ebben a könyvben is
érvényesül: pátosz és irónia nehezen körülírható elegye ez, ráadásul vállaltan moll hangnemben. A megjelölés ebben az értelemben nyilvánvalóan pontos.
Amire én magam a Térey-kötetet becsukva elsősorban emlékezni fogok, alighanem az a
néhány kép lesz, amely a ’romok’ képzetét valamiképpen kibillenti – akár a ’városi rom’ kontextusából is. Az egyik ilyen kibillentés a romok virtualizálását végzi el: „Agyonverendő minden olyan szerelem, / Amely, mint egy megszűnt szórakozóhely / Tovább élő honlapja, tömény… abszurd.” (Az Istennek nem) Jól érzékelhető itt, hogy a rom képzetköre nem korlátozódik kizárólag az anyagi világra: kivetíthető mentális folyamatokra is. Egy másik, inverz kibillentés a tájra mint romra vonatkozik: „Szemközt féltucat üzemen kívüli vulkán.” (Fürdőhely, futtában) Itt eszünkbe juthat az előző Térey-verseskötet záróciklusa, A gyönyörű gyár. A
vulkánok itt úgy nem működnek, ahogy a hajdani, mostanra leromlott nyaralók. Vagy ahogy a
gyárak, üzemek.
És végül, a Lassúság című versben valami olyasmi történik, mint amikor valaki egy videoklip romjai közé költözik be: „A hegyoldalban véletlenül rátaláltak / Az uszodára, mely az

„

100

tiszatáj

olimpiára készült, / S ahol egy szőke díva klipjét / Forgatták később, a lassúságról szólt, / Sokat játszották akkoriban. (…) / Az edzést nézték. Letelepedni az emblémában, / Belesétálni
az elrendezésbe / Olyan, mint az olajkép / Keretében megtelepedni.” Ez a vers jól mutatja
meg azt, hogy az anakronisztikus jelleg nem függ a korszakok, a történelmi idő linearitásától:
valami másnak is történnie kell ahhoz, hogy a dolgok, események anakronisztikussá váljanak.
Ismerni saját időnk nyelvét, és mégis kívül lenni saját időnkön: erre az életérzésre ír egyszerre érvényes és mégis különböző variációkat Térey a Mollban.

SZÉRI-VARGA GÉZA: AZ ÉV NYULA

2014. december

101

„

NAGY TAMÁS

Szavakkal festett
(csend)életek
GÉCZI JÁNOS: VIOTTI NÉGY VAGY ÖT ÉLETE

„

Kalligram Kiadó
Pozsony, 2011
192 oldal, 2380 Ft

(Szüzsé és fabula)
Viotti Mór Aurél Ágostonnak (akinek újlatin csengésű vezetékneve után sorjázó keresztnevei asszociációs játékra invitálják a játékos kedvűnek feltételezett olvasót) több élet jutott – ahogy Géczi János szerint minden férfinak.
A főhős életei akronologikusan elbeszélt periódusok,
amelyek a fejezetcímek alapján öt évszakhoz, ezzel együtt égtájhoz kötődnek. Az ősz két élethez is kapcsolódik. A séma
igazodni látszik Frye (A kritika anatómiája) évszakokat és
műfajokat társító képletéhez – feltétlenül asszociálja azt –, de
játszik is vele: a sorrenddel, a rekurzió lehetőségének felhasználásával, a jelentések hozzárendelésével. Tekintsük
csak az angyal szemantikáját: ott lehetne puttóként a tavaszban, buberi gondoskodó angyalként az őszben (Angyal-, szellem- és démontörténetek), az angyal-Viotti azonban az „alászállás” önironikus-fájó vágyát hordozza, míg tapasztalja és
iróniával veszi tudomásul a szabályok hiányát, miként Wenders angyalai (Berlin felett az ég). Az életek térben és időben
igen távoliak: Németalföld, Erdély, Dalmácia, Dél-Franciaország és Veszprém Viotti életeinek főbb állomásai a XVII.
századtól a XXI. századig terjedő történelmi-művészettörténeti időben. A művelődéstörténész-Géczi jóvoltából a kisregény olvasásával hatalmas kultúr- és művelődéstörténeti
területet kapunk Viottival való barangolásunk hátteréülszínteréül. Megismerhetjük a karácsonyfa állításának kultúrtörténetét, a papír- és tuskészítés mesterségét a különböző
korokban, Vermeer Levelet olvasó nő kékben című képének –
amely Vári György szerint „a regény önértelmező nagymetaforája” – történetét, a vadgesztenye elterjedését, valamint
bepillantást nyerhetünk egyfajta fiktív irodalomtörténetbe
is: megtudhatjuk, hogy Viotti levelei olyan híres szerzők
könyveibe kerültek bele, mint Rousseau, Goethe, Flaubert
vagy Austin.

„

102

tiszatáj

Minden élet külön történetként is olvasható, ám számos szál köti össze őket: a Vári említette ismétlődések tükör-jellege, az írásmód, a szereplők – akik vagy azonosak, vagy egymás
variációi –, az európai civilizáció, amelynek története (miként bármely történet) az örökkévalóság felől nézve nem igényli a kronológiát. A burjánzó vizualitáson kívül a kisregényt változatos témájú esszébetétek színezik – és teszik egyben gazdaggá annak ornamentikáját,
mintha a borgesi elágazó ösvények kertjében járnánk. Az esszébetétek szinte beleolvadnak a
szövegekbe, azaz a főhős boldogtalan életeibe. Viotti ugyanis egyik életében sem képes nőt
szeretni, ezért születik mindig újjá. (A folyamatosság és szerteágazás a regény világának
alaptörvénye – erről még lesz szó.) A megismerés és a mozgásban maradás kényszerétől
hajtva, vándorlásaiból adódóan ugyan kiterjedt kapcsolatokkal rendelkezik, de ettől még magányos ember marad: egyetlen visszatérő társa az otthonülő Ambrusa úr. Ő a főszereplő legjobb barátja és talán az egyetlen igazi társa – de az is lehet, hogy a két karakter egy és ugyanaz a személy. A visszaemlékezés és a déjà vu életeken át kísér(t)i a gondterhelt papírkészítő
Viottit, aki nem csupán gyártja, hanem nagy mennyiségben fogyasztja is a papírt, minthogy a
levélírás a legnagyobb szenvedélye. Leveleiben az ismert szimbólumok (rózsa, angyal, ösvény, hó) jelentős szerepet kapnak a szövegeket – életeket – összetartó kohézió megteremtésében, valamint abban a játékban is, amely a jelentések újraírásával veszi kezdetét.
(Képek és textusok)
Viotti életei szimbólumokból, allegóriákból felépülő vizuális textusok. A szövegben található
jelek már nem a konvencionálisan hozzájuk rendelt jelöltekre utalnak, hanem szinte bármire,
hiszen a jelölő és jelölt közti kapcsolatot a kontextus teremti meg. Petőfi S. János így ír Géczi
Rózsahagyományok című könyvének előszavában: „A jelekkel foglalkozva az antropológiai hermeneutika fogalomjelek és
szimbólumjelek között tesz különbséget, az
előbbieket elsődlegesen a világ megismerésére, az utóbbiakat elsődlegesen önmagunk
megismerésére szolgáló jelekként értelmezve.” Viotti négy vagy öt élete nem más, mint
játék a szimbólumjelekkel, melyek jelentésmezője így egy labirintushoz lesz hasonló. Ezekben az útvesztőkben pedig úgy
el lehet tévedni, akárcsak Kozma Mihály
rózsarejtvényeiben, melyeket Egyed Emese vizsgál A labirintus jelentésében.

KOZMA MIHÁLY EGYIK RÓZSAREJTVÉNYE (XVIII. SZÁZAD)

Géczi-Viotti a rózsát többször is átülteti a
fogalmak földjéből a szimbólumok kertjébe, ahol a jelentést kereső elágazó ösvényeken bolyongva juthat el az újabb és
újabb (át)értelmezésekhez. Viotti négy
vagy öt életében a rózsa mint jel a barokk
hagyomány szerint működik, azaz kép-

2014. december

103

„

ként. Géczi így ír a Rózsahagyományokban Gyöngyösi István (és a legtöbb barokk szerző) rózsajelképeiről: „A ’rózsa’ legtöbbször nem szóként, hanem képként funkcionál. Felmutatható, s
így idézésre is használható. A ’rózsa’ […] önmagában emblematikus értékű szó, mely képfelidéző szerepben működik, azaz verbális megjelenésű, de a használata egy vizuálisan érzékelhető
dolognak feleltethető meg; ezen túlmenően pedig tanító jellegű. […] Minden értelemben, képként és szóként egyaránt meditációs tárgy, amely hatását a benne foglalt szimbolikus érték
alapján fejti ki” (192).
A rózsához tartozó változatos szimbolikus jelentéstulajdonítás Viotti harmadik életében
egy pajzán allegóriában bontakozik ki legszebben és legerotikusabban (113–114). A rózsajelkép egyszerre lesz feminin és maszkulin jellegű. Amíg Viotti szerint a rózsabokor „olyan,
mint egy közelmúltban asszonnyá érett, a szerelemben kinyíló dalmát menyecske szépséges árnyalatú pinácskája”, addig a növény bimbóit „Viotti asszonya minduntalan a duzzadt hímveszsző erőteljessé dagadt, hosszúkás, nyalka makkjának látja”. Kettejük vitája során kinyíló allegória az orális szexuális aktus leírását tartalmazza szimbolikus képi nyelven. Az említett rózsához azonban egy harmadik jelentés is rendelhető: férfi és nő kapcsolata. A rózsa, „amely
még emlékszik az eredetére”, tartja össze a szerelmeseket. Mindketten ápolják, úgy gondoskodnak róla, akár egy gyerekről, és amikor eljön az ideje – általában négy-öt évente – Viotti
felgyújtja a bokrot, hogy a növény „saját hamujától megerősödve, hamarosan tápláltan, szélnek és esőnek ellenállóbban föltámadjon” (116). A kép (a felgyújtott és megerősödve újraéledő rózsabokor) szinte kínálja az olvasónak a kultúrtörténeti asszociációk sorára és sokaságára épülő játékot, jól példázva egyben a regény (krono)toposzainak dominószerűen építkező
logikáját: hasonló a hasonló mellé, lineárisan. Az égő csipkebokor (a csipkerózsa is rózsa:
vadrózsa) a materializálódott, az érzéki valóság talajára lépett (a Megváltó előképeként is
asszociálható) Isten megjelenésének helye: a transzcendencia itt válik érzékelhető valósággá.
(„Vagyok, aki vagyok” az Ószövetségből, Mózes II. könyvéből, valamint „valóságos Isten és valóságos ember” az Újszövetségre épülő liturgiából.) Ugyanakkor az ideje betelvén önmaga
építette máglyán elégő és ezáltal fiatalságának erejében és pompájában feltámadó („emlékszik eredetére”) vörös-arany tollú, káprázatos szépségű hím madár, a főnix képét is idézi. (Az
egyiptomi hagyományt követve az újjászületett főnix tipikusan bimbó-keretben jelenik meg.)
A gyermektelen, a biológiai körforgásból kieső Viotti önmaga kell, hogy újjá születve biztosítsa a „rendet”. Mindez például szolgál arra, hogyan bomlik ki az európai és az azzal összefonódott Európán kívüli jelképrendszer a számos és elágazó értelmezési lehetőséggel. Viotti
vándorlásai során térben és időben tükörképekre, párhuzamokra, összefonódásokra, megfelelésekre lel: ugyanazokra, más kontextusban, más értelmezést kínálva.
Így tehát Viotti négy vagy öt életében a jelek jelentése kontextusfüggő. Géczi ezt a bizonytalanságot nemcsak az immutációs játék bonyolításával, hanem az adjekció és a transzmutáció alkalmazásával is fokozza. Egy olyan szövegstruktúrát – univerzumot? – teremtve ezzel,
ami egyszerre igyekszik magába foglalni mindent és a semmit – különböző variációkban.
(A képíró és a nyelv)
Géczi különleges viszonya a nyelvhez ebben a kisregényben is megmutatkozik. A nyelv már
nem a leírás vagy a kifejezés, hanem inkább a képiség és a láttatás eszköze lesz. A mondatok
olykor a „grammatikusság határaira” sodródnak azért, „hogy már ne a tagmondatok kusza viszonyaira figyeljünk, hanem jóformán festményekként, színkombinációkként hassanak ránk a

„

104

tiszatáj

zuhatagszerűen ömlő szavak” – írja Vári György Az örökkévalóság történeteiben. Viotti élettörténeteiben a narratíva – ha egyáltalán van – sokszor másodlagossá válik azáltal, hogy
a verbalitásról a vizualitásra kerül a hangsúly, a képi ritmusra – akár egy képversnél. Vagy
egy szavakkal festett (csend)életnél. Láng Eszter így ír erről A szöveg maga a paradicsomban:
„a leírások, a statikus elemek, azáltal, hogy rendkívüli, vizuális érzetek keltésére képes erejük
van, sokkal nagyobb szerephez jutnak, mint a történések”.
Habár a szövegre igen jellemző a túldíszítettség, az alá- és főként a mellérendelések burjánzása, egy öt oldalon keresztül nyújtózó mondat – a maga „szabályszerűtlen szabályosságával” – (meta)nyelvi szempontból is figyelemreméltó (72–76). Ebben a mondatban Géczi
egy találkozást mutat be, és többek közt felsorol huszonöt gyümölcsöt, számtalan természeti
képet, hatvankilenc sárga-árnyalatot, valamint kitér a nyelv és a szabályszerű(tlen)ség kérdésére is: „a nyelv, amelyben a jelek egymásra mutatnak, a jelek, amelyek a rendszeren belül
értelmezhetőek, a nyelvet beszélő ember szabálykövető” (74). De szabálykövető-e az író akkor,
ha ennyire túlterheli a nyelvet, majd a szintaxis szabályainak sutba vágása után a betűrendet
tartja szem előtt, és ábécérendben sorolja fel Shakespeare 75. szonettjének szavait? Természetesen igen, hiszen a nyelv mindig megtalálja a módját, hogy kibújjon a konvencionális
szabályok alól. Azért, hogy új mintázatokat öltsön magára. Újjászülessen – akárcsak Viotti.
„Nincs erősebb vágy bennem, mint hogy ne kelljen kóborolnom újra és újra, s úgy sejtem,
hogy egykor ismert helyeken járok és a fáradtságtól nehéz tagjaimat cipelem tovább, az elkövetkező napig. Ha sötétben futok, akkor sem szaladok neki az asztal sarkának vagy a széknek. A testem ismeri, hol vagyok.” (92) Az idézet mutatja, hogy Viotti életeiben az újjászületés
szorosan összefügg a visszaemlékezéssel és a megismeréssel. A papírkészítő újra és újra rádöbben, hogy mihez ért leginkább, de tisztában van vele, hogy az ismeretek, amelyekre szert
tesz, nem mások, mint emlékek a korábbi életeiből. Géczi kisregénye felveti azt a kérdést,
hogy az újjászületett ember, aki emlékszik korábbi életeire, rendelkezhet-e teljes, enciklopédikus tudással, megismerhet-e mindent, vagy mindig lesz egy olyan világ, amely elérhetetlen
marad számára (82). Az az örök ismeretelméleti probléma fogalmazódik meg itt újra és
sajátlagosan, amely már Platónnál is megjelent (Menón-dialógus), azaz, hogy beszélhetünk-e
egyáltalán ismeretlenről, hiszen ha valamit nem ismerünk, abban sem lehetünk biztosak,
hogy létezik. Lehet, hogy ez az emberek számára megismerhetetlen világ csak akkor tárulhat
fel valaki előtt, ha angyallá nemesedik, miközben egy veszprémi ösvényen sétál (188). Abban
a másik szférában talán megismerheti – megismerhetjük? – a jelek valódi jelentését.
Viotti négy vagy öt életében a valóság viszonylagos fogalom:
„– Tudja, Ambrusa, időnként álomban élek, és olyankor, ami addig biztos, bizonytalanná
válik.
– Ezzel mit akar mondani, Viotti?
– Mintha a valóságomnak nem lenne köze az álmaimhoz.” (92)
Viotti felesége, Alice – aki a könyv legszebben megfestett női karaktere – is képtelen különbséget tenni valóság és fikció között, sőt két naplemente között sem tud, „hacsak az egyik
nem a Bovarynéban, s a másik nem a Háború és békében következik be”(49–50). Alice világokon át utazik – oda, ahová a szövegek vezetnek – azért, hogy fényt derítsen férje titkaira,
amelyeket meg is ír a (jóval később megjelenő) Viotti című könyvében (52). Viotti négy vagy
öt életében néha az is bizonytalan, hogy a fikció van-e valóságként elbeszélve, vagy a valóság

2014. december

105

„

fikcióként (99–100), valamint az is, hogy az olvasmány közege az elme és szív, vagy az olvasás kizárólag testi tapasztalat (37).
Géczi könyvében nincs valóság, nincs fikció, hanem világok – szövegek? – és valóságok
vannak. Persze ez csak feltételezés. Nem több, mint egy olyan szöveg interpretációja, amelynek „jelentése ellentétben is állhat azzal, amit írója annak érez” (25).
Viotti négy vagy öt életét olvasva az is felvetődhet bennünk, hogy valahol valaki éppen egy
másik, különleges, bőrkötésű könyvet olvas, amelynek hófehér lapjai úgy nyílnak szét, akár
egy angyal szárnyai. Vagy a lapok vörösek, a könyv pedig egy rózsabimbóhoz hasonlóan nyílik ki? Meglehet, hogy ez a könyv ebben a pillanatban is íródik. Talán az Olvasó – aki egyben
az Író is(?) – most ért el ahhoz a részhez, hogy a főhős/főhősnő olvasott egy rövid ismertetőt
Viotti négy vagy öt életéről:„minden meg van írva, előre és hátrafelé” (125).

MERÉNYI DÁVID: HALOTTAK SZIGETE

„

106

tiszatáj

URBÁN ANIKÓ

Az elveszett test és lélek
AYHAN GÖKHAN: J ÁNOS ÉS JÁNOS

„

Kalligram Kiadó
Pozsony, 2013
72 oldal, 1800 Ft

Ayhan Gökhan költészetét első kötetéből úgy ismerhettük
meg, mint trauma áztatta lírát, ami nem mentes az öniróniától, önreflexiója mégis mérhetetlenül őszintén tárja fel az árvasága, szinte kozmikus magánya fájdalmát. Második kötetével azonban távolodik a Fotelapa bensőséges hangvételétől,
iróniája a cinizmus felé közeledik, a nyelvi játék majdnem
végletekig fokozódik, a fogalmiság háttérbe szorul, az asszociáció logikai érvénye pedig egyenlő a kauzalitással, a trauma
marad, a ránk telepedő nyomottság mégis jóleső alaptónus.
A versek töménységére hívja fel a figyelmet az elsőre különösnek ható „kötetversek” megjelölés, jelezve, hogy önmagával összefonódó (gubancolódó) szöveghalmazt vettünk a kezünkbe. Belelapozva feltűnnek az azonos, pontosabban megduplázott vagy megsokszorozott verscímek, és a cím nélküli
szövegek. Később pedig a vers részletek újrahasznosítása,
ismétlése ötlik szembe. Az ismétlés, felidézés játékát nem a
könnyedség jellemzi, sőt szinte fájdalmasan feszegeti egy-egy
szókapcsolatnak, verssornak vagy versszaknak a jelentését,
mindezt akár ugyanazon a versen belül. A kötet így színét és
fonákját mutatja a lírai én transzcendenciához való kapcsolatának, ezzel teremti meg a nyomott, bizonytalan mégis ismerős és játékos légkört.
Ez a játék azonban az indiántűz játékához hasonlatos.
Sorról sorra haladva veszik el a már megszerzettnek, világosnak tűnő metafora, logika. Én is újra és újra olvasom a sorokat, és csak a mozdulatot élvezem, vagyis azt, hogy ezek a
szavak, majd sorok egymására következnek és ismétlődnek,
a versek értelmezésével egyre kevésbé törődöm, amíg észre
nem veszem, hogy mit is művelek velük.
A versek kísértetiessége a borító megduplázott, homályos
alakjai láttán is megkörnyékez, bár később talán a szerzőt ismerjük fel önmaga megkettőzöttségében, először szellemikreknek vélhetjük őket. Ez a játék már a látás homályosságát,
a megkettőzöttséget, a tükörképet és felidézést juttatja
eszünkbe, amelyek mind fontos részletei a verseknek. A beszé-

2014. december

107

„

lő ritkán látja az embert egy egésznek, teljesnek, inkább felszabdalva jeleníti meg. Megosztott
test és szellem, arc, személyiség, hamu vagy álom különböző összetételének vagy darabkáinak
viszonyai között találhatunk rá.
A test és lélek, a látás és láthatóság, a nyelv és beszéd, az élő és holt a versek többségében
szerepelő szavak, amelyek oppozícióként vagy párosként való megjelenése mást és mást hívnak
elő bennünk. A testek egymásba folynak, elválasztatnak, hamuvá lesznek, megfoghatatlanok,
vagy rigó testbe varrtak. A lelkek elszállnak, áldozatok lesznek. Elvesznek, mi lesz velük? Nem
tudjuk, csak nincsenek itt. Ez az itt pedig bizonytalan, ahogy a mikorra is nehéz lenne választ
adni. A Jánosok közben jönnek-mennek, mozgalmas kötet, amiben Keresztelő, evangelista,
apostol és föld nélküli János sorban jelennek meg.
A Fotelapa könnyebben (meg)érthető verseivel szemben, a János és János az istenkeresés, a
hit, a halál és a túlvilág témái köré épül. A cím már a könyv fellapozása előtt bibliai/újszövetségi
kontextusba ágyazza a kötet verseit, ahogy a Fotelapa is a család és otthon összefüggései felé
terelte a figyelmet. Az általánosság helyett ebben a kötetben is inkább egy belső, személyes tér
és küszködés leképezéseivel találkozunk, amivel egyedül maradt a beszélő. Ez a küszködés, vágyakozás és kétely összeköt vele minket, ugyanakkor a transzcendencia keresése, megtalálása
magányos élmény is, amely az individuum sajátja. Mivel a közösségre nem tartozóként kezeljük
– bizonyos mértékben tabusított élettérként – így otthontalanná és nem-mindennapivá vált. A
verseskötet szinte dokumentuma annak, hogyan lebegünk a biztos, ismerős (test) és a bizonytalan, ismeretlen (lélek) közt tudatlanul, de megérezve valamit valami másból, amihez nincs
igazi kapcsolatunk, még (vagy különösen) a nyelv által sem.
A négy részre osztott verseskötet harmincnyolc címmel ellátott verséhez négy –részenként
egy-egy – cím nélküli próza illeszkedik. Utóbbiak stílusa markánsan eltér a versekétől, együttes
jellemzőjük a forma, valamint az, hogy egy történetnek csak egy részletét ismerteti, nincs magyarázat, tanulság, egymáshoz nem kapcsolódnak, élesen ellentétben az áthallásokkal teli versekkel. Ezeket a próza töredékeket mégis jelentősnek tartom, mivel pontosan hiányosságukban
teremtették meg a kísértetiességet a részek elején, ami csak fokozódik a versekben. A kötet
szerkezete úgy épül fel, hogy az áthallásokat és rokonságokat olvasás és újraolvasás közben fedezhessük fel mind a költemények között, mind a prózatöredékek és versek között. Néhány
vers saját anyagából építkezik (János és János, Tragédia, Kettő), mások egymásból (Foltnyi Jézusfejek Vigasztalan ének, Foltnyi Jézusfejek Vigasztaló Ének; Harmadik Félreértés, Közös ösztön) és
vannak, amik csak egy-egy sort kölcsönöznek. Az ismétlés és (fel)idézés aktív figyelemre késztet, de van, hogy semmire és sehová sem vezet, ahogy az Első félreértésben „a felidézés kedvéért” ismétel. A benyomásokkal és hangulatokkal terhes verseknek központi működése a nyelvi
és asszociációs játék, ami néha hatalmas lendületet ad ahhoz hogy megragadjuk a versek rétegeit, máskor viszont akadályoz ebben. A Miatyánk című versben jobbára az ima részleteit olvashatjuk sorrendben, ám néhány részlet nem áll a helyén. Az elveszett, zavart istenkereső ember imája. Másrészt az imádkozó számára jelentőséget hordozó szavakat a költemény elhallgatja, helyükre „…” (három pont) kerül, szinte arra hív, hogy helyettesítsünk be számunkra tetszőleges szavakat, s így az imát immár többszörösen szekularizálja, miközben rájövünk, ez a költemény sem azt rejti, amit először hittünk.
Ha csak egy hangulati elemet emelhetnék ki ebből a kötetből, akkor az a szorongás lenne.
Az elveszett bárány zavara, kétségbeesése, amiért (eddig) még nem érkezett meg a jó pásztor. A
Miatyánk című költemény érezteti ezt talán legáthatóbban. A fülszöveg által ígért katartikus erő
ennél a versénél jutott eszembe, ami kétségkívül rejtőzködik máshol is a versszakok közt.

„

108

tiszatáj

LAPIS JÓZSEF

„A levágott fű
sem én vagyok”
KRUSOVSZKY DÉNES : MINDENHOL OTT VAGYOK

„

Boros Mátyás rajzaival
Magvető Kiadó
Budapest, 2013
72 oldal, 2490 Ft

„Ha kitartóan figyelem, / bármiben észreveszem / a rendet,
például bekopogok / egy idegen ajtón // és amikor válaszolni kellene, / hogy egyáltalán ki vagyok / és mit akarok itt,
akkor majd / a hallgatásommal győzök. // És tényleg kinyitják.” E vers nem a most recenzeált könyvben, Krusovszky
Dénes gyermekverskötetében kapott helyet, hanem még a
korábbi opus, az Elromlani milyen nyitó írása volt. De poétikájában és retorikájában nem különbözik lényegesen a Mindenhol ott vagyok verseitől, sőt, ha netán átkerült volna az új
könyvbe is, valójában megférne a többi szöveg között.
Mindez több következtetésre is módot ad. Az első, hogy a
Mindenhol ott vagyok kötet kisfiú beszélőt illuzionáló versei
rokonságot mutatnak Krusovszky régebbről megismert beszédmódjával, azaz a költő valamiképpen ezt hangolja át a
gyermekversekben. Azzal a kiegészítéssel, hogy természetszerűleg az Elromlani milyen nagyobb kompozíciói, de különösen az erősen koncepciózus A felesleges part szövegei aligha kerülhetnek bele a közös metszetbe. A másik adódó következtetés az, hogy a Krusovszky-líra felől nézve az ilyen típusú gyermekversek kiemelt specifikumai tulajdonképpen
az igazi költészet alapvonásaiként is megfogalmazhatók. Miről van ugyanis szó? A Mindenhol ott vagyok szövegei leginkább az ún. svéd típusú gyermekversek hagyományához, illetőleg annak honi adaptációjához kapcsolódhatnak – e vonulat szerzői és művei között ugyanakkor poétikai szempontból
is jelentősnek mondható eltéréseket figyelhetünk meg: másképpen érintkezik e tradícióval és máshonnan közelít felé
Kukorelly Endre szójátékokra, etimologizálásra is nagyban
építő Samunadrágja, Finy Petra nyelvi szempontból is reflektált szövegvilága, máshonnan Kiss Ottó művészete, illetve az
inkább pszichológiai szempontból szerveződő Ranschburg
Jenő-versek. De részint e hagyomány körébe vonható Demény Péter, Borbély Szilárd, Szénási Miklós, Turbuly Lilla,

2014. december

109

„

Kollár Árpád (a sor még folytatható) gyermekköltészete is. Nagyon fontos megemlíteni, hogy
– és ezt a Krusovszkyval készült interjúk is megerősítik – a könyv beszédmódjára elsősorban
Oravecz Imre rendkívül izgalmas gyerekkönyve, a Máshogy mindenki más volt tetten érhető
hatással (a költő még Takács Zsuzsa Rejtjeles tábori lap című szép kötetét említi).
Ami közösnek mondható e hagyomány követőiben, az a sajátos gyermekszólam, egy
konstruált gyermeki(ként lefordítható) nézőpont prezentálása, egy különleges és sok tekintetben felforgató világtapasztalat színre vitele, a világ szövedékének a konvencióktól eltérő, a
szabályokat átértelmező fölfejtése, a megértés meglepő útjainak kimunkálása. Talán nem tévedek nagyot, és még a túláltalánosítás hibájába is csak mérsékelten esem bele, ha azt mondom, hogy e jegyek (ha a megfelelő helyekről elvonjuk a „gyermek” jelzőt) bizonnyal alapvetően a jó költészet jellemzői közé is sorolhatóak. Már Kosztolányi is arra hívta fel a figyelmet
több esszéjében, hogy a líra varázsa a hétköznapi értelem elbűvölésében, egy más típusú fogalmiság és világlátás megteremtésében lelhető föl – jóllehet, ő nagy mértékben kötötte ezt a
hatásmechanizmust a szavak hangzó jellegéhez, a rímhelyzetű találkozásokhoz (s így nála az
„alternatív” világelsajátítás sokkal inkább érzéki-szenzuális, semmint logikai-értelmi alapú
lesz). A gyermekköltészet érzéki-játékos (Weöres által fémjelzett) irányvonala hatványozottan támaszkodik is a hangzósságra a gyermekiség hatáselemeinek, konstrukciójának létrehozásakor. A gyermekként tételezett beszélőt felvonultató, a lélektani folyamatokra jobban és
közvetlenül figyelmező, kevésbé formaorientált vonulat más módon, különböző retorikai eljárásokkal igyekszik létrehozni azt az alternatív perspektívarendszert, melyet gyermekiként
fogadunk be, s amely megalapozásának kiindulópontja az a feltételezett különbség, mely a –
leginkább konvencionálisként értett – felnőtti, illetve az idegenségénél fogva meglepő és felforgató, a világ homályban felejtett oldalára rácsodálkoztató „gyermeki” látásmód között érzékelhető. E differencia hol szellemes-humoros, hol ijesztő, hol elbizonytalanító, hol ahaélményt adó (stb.) hatásként jelentkezik, s így nem véletlen, hogy a kortárs líra nem gyermekköltészetnek szánt formációi is integrálják e hatáseffektust – gondoljunk például Bajtai
András, Nemes Z. Márió, Lesi Zoltán, Turi Tímea és mások munkásságára. S itt természetesen
a befogadói oldalon is érdemes lehet különbséget tennünk: amiről eddig szó volt, az nem
annyira a gyermek-, hanem inkább a szocializációs folyamatokban messzebb tartó, „felnőtt”
olvasók számára tételeződik az ecsetelt módon különbségként. Rendkívül érdekes azonban
az, hogy a különböző költemények hogyan válnak jelentésessé, s egyben érzékileg is befogadhatóvá a gyermekolvasók számára – hogyan és miképp érinti meg őket e verseknek a
gyermeki tudathoz utalt, de ezt a vonatkoztatást időről időre el is bizonytalanító, a megfeleltetést le is leplező beszéde. A nyelv történéseinek, a nyelv játékos természetű megmutatkozásának legalább olyan szerepe van az ilyen típusú szövegekhez való közelkerülésben is,
mint a szemantikai, pszichológiai tényezőknek.
Hogy miként működik másként egyfelől a gyermeklíraként intencionált, másfelől a gyermeki nézőponthoz kapcsolható felforgató idegenséget fölmutató, harmadfelől a világ másképp értését lehetővé tevő, elsősorban nem a gyermeki alakzatát használatba vevő szubverzív költészet, az Krusovszky Dénes köteteinek, verseinek nyelvhasználatát (s az ezekben
megmutatkozó eltéréseket) megfigyelve is tetten érhető. Másképpen szerveződik ugyanis a
nyelviséget és a társadalmi-kulturális képzeteket egyaránt érintő konvenciók felforgatása itt
és ott: bár az Elromlani milyen szövegeinek jó részében is érzékelhető egyfajta kíváncsi, elmerengő, reflektív, kutató-kereső pozíció, a beszélő antropomorfizálhatósága nem magától

„

110

tiszatáj

értetődő, köszönhetően annak, hogy sokkalta nagyobb szerephez jut bennük a nyelv képszerűsége, a lexikális oda nem illőség, a meglepő hasonlatok egymásutánja, az elliptikus strukturáltság. Mindezekkel a Mindenhol ott vagyok versei kevéssé élnek – ami hasonló hatású, az a
tekintet milyensége, az érzékeny reflexiók, megfigyelések, újfent a kíváncsiság, a rákérdező,
rácsodálkozó attitűd; ugyanakkor retorikai és poétikai szempontból is egyszerűbb, transzparensebb, sematikusabb szövegekkel van dolgunk, nyelvi szempontból viszonylag ritkán állítanak kihívás elé. Ez utóbbi jelleg, azt hiszem, nem szükségszerű gyermeknyelvi sajátosság
(de fogadjuk el a költő ebbéli választását), s az olvasás kalandját nem teszi föltétlenül izgalmasabbá. El kell azonban ismerni, hogy ez a tiszta, pontos, finom hang be tudja fészkelni magát az elmébe – jóllehet, engem helyenként inkább elzsongított, szinte elaltatta a figyelmem.
Az egyik szép kivétel – s számomra egyben a legkedvesebb szöveg – az Olyan az este (44.),
mely nem más, mint érzékletes hasonlatok egymásutánja, s ebben igazán megmutatkozik,
hogy a verset költő írta („mint a méz, ami megül / a bögre alján, mint a pokróc, amiről / lerázzuk a füvet, / mint az ajtó, amit még egyszer / megnézünk, hogy bezártuk-e, / mint a repülő, amiből már / csak egy csík látszik az égen” stb.).
A kötet versbéli megszólalója jól körvonalazhatóvá válik, markáns és egységes figura rajzolódik ki a szövegekből – ennek megalkotásában a kötet paratextusai is részt vesznek (fülszöveg: „[H]őse olyan, mint egy átlagos kisfiú, csak egy kicsit érzékenyebb. Még csupán nyolc
éves, de már mindenhol ott van. És járjon bármerre, fáradhatatlanul, éles szemmel figyel, újra meg újra rácsodálkozva az őt körülvevő emberekre és jelenségekre.”), az alakot pedig Boros Mátyás rajzai teszik még inkább megfoghatóvá, jelenvalóvá. Egyáltalán nem érdektelenek
ezek az illusztrációk – a vonalas, színekkel kitöltött rajzokon Réber László hatását is érzem
(laza asszociációként a pocsolyába tekintő kisfiú esetében fölrémlik A Négyszögletű Kerek
Erdő azon képe, melyen Vacskamati egy kiolvadt „fagylaltpacniban” tükörképként látja meg a
cserbenhagyott kisfiút), de tőle eltérően Boros képei többször nyugtalanítók, zavarba ejtők
(mint a 36. oldali, az identitásvesztés, az eltűnés rémével szembenéző Műén című vers melletti illusztráció esetében), s ezt egyáltalán nem negatívumként említem, a Foltemberhez
(33.) kapcsolódó rajz például kifejezetten telitalálat. A költő és a rajzoló találkozását azzal
együtt szerencsésnek érzem, hogy van, amikor szerintem elbeszélnek egymás mellett (a 42–
43. oldal, a Mi lehet a sötétben? című vers és a mellette található – mintha csak a Szörny Rt.ből lépett volna ki – a sötétet szemmel, fogakkal felruházó alkotás talán nem a legpontosabban értik egymást).
A recenzeált kötet verseinek számottevő hányadánál az alábbi retorikai séma figyelhető
meg: egy afféle tételmondat után megtörténik ennek variatív kibontása (ismétlésszerkezetek,
visszatérő formulák, változatok a témára), hogy a szöveg végére egy érzékelhető váltással
fölgyorsuljon a tempó, és egy (többségében meglepő, vagy legalábbis annak szánt) csattanóval zárjon a vers. (A „felsorolós versek”, és egyébként általában az egész kötet gyermekekre
gyakorolt – tesztelt! – hatásáról Vécsei Rita Andrea számol be szellemesen a Prae.hu portálon: Mindenhol ott kéne lennie, 2014. 01. 27.) A Nem én című nyitóvers (7.) például a „nem én
vagyok” formulát bontja ki („Ez a kavics nem én vagyok, / ez a kéreg nem én vagyok, / … /, a
biciklim csengője nem én vagyok, / a nagyapa kalapja sem én vagyok” stb.), végül az alábbi
konklúzióra bukkanva: „lehet, hogy még nem vagyok semmi, / pedig mindenhol ott vagyok”.
Bizonyos értelemben a kötetegész tézisverse is ez, amennyiben az identitás kérdése – megalapozása, képlékenysége, változása stb. – elejétől végéig központi problémakör marad. Már

2014. december

111

„

e költeményben is fölbukkan továbbá az a szociális érzékenység („nem én vagyok a féllábú
bácsi a téren”), mely a Krusovszky-gyermeklíra egyik legsajátosabban meghatározó eleme
lesz, az egyik olyan jellemző, amely markánsan egyedi ízt ad a műveknek. A könyv egyik legemlékezetesebb versében, a kivételesen rímes Foltemberben (33.) az aprót kérő hajléktalan
bácsi egy különös, foltokból álló lényként áll elénk a kisfiú perspektívájából – e mű izgalmas
hatását ugyanakkor nem kizárólag ez a sajátos asszociáció generálja, hanem az, hogy a szociális tematika találkozik benne a magyar gyermekvershagyományból jól ismert, az egyszerű
összecsengésekre és rövid, pattogó sorokra épülő formával, így teremtve meg az olvasás
termékeny feszültségét. Jól érzékelhető ugyanakkor a közvetlen didaktikai szándék is – itt,
most a hajléktalanságról egyértelműen is meg kell valamit mutatni a gyermekolvasó számára, miközben az utolsó két sor nélkül („Egy hajléktalan bácsi, / anya így válaszolt.”) is megteremtődne a kívánt távlat, s talányosabb, poétikailag rétegzettebb is lenne a vers. Ám a magyarázatnak ideológiai funkciója is van, s fontos, hogy a felnőtti világot reprezentáló, a barátságosan berendezett gyermeki fantáziával, játékkal szembenálló, keményen csengő „hajléktalan” szó elhangozzék – lássuk meg, hogyan érzi magát ez a szó ebben a költeményben és kötetben, mit tesz a gyermekverssel és gyermekvilággal, s a gyakorlatban milyen hatást vált ki a
különböző helyeken (iskola, könyvtár nyilvánossága, otthon meghittsége). Ismét csak említeni érdemes a skandináv gyermekirodalmi hagyományt, melyben szintén megjelenik az a
törekvés, hogy a tabunak számító fogalmakat a versek, képeskönyvek, mesék segítségével
már korán, a szocializációban még a tabuvá válást megelőző időben ismertté, sajáttá tegye,
ne engedje az ijedelmeket és hiedelmeket, az elzárást rájuk telepedni. Az említett tematika
még markánsabban, felnőtthöz, gyermekhez egyaránt (de nem egyképpen) szólva a Büntetésből aludni című versben bukkan föl („Vajon milyen rosszaságot / követtek el azok, / akiknek most az aluljáróban / meg a parkban meg a kapualjban / kell büntetésből aludni?” 35.), a
Két apa / két anya (56.) pedig a melegek gyerekvállalását járja erőteljesen didaktikus keretek
között körbe.
A kötet végén több versben megtörténik a bizonytalan szembesülés az öregedéssel
(nagypapa) és a halállal (nagymama) is. A Nem ment sehová (62.) azért képes olyan erőteljes
hatású lenni, mert a nem reflektív, regisztráló megfigyelések olyképpen állítanak elő egy emberi léthelyzetet, hogy az nem a már valamin túllévő, hanem inkább még a valamin inneni
megértés horizontját ütközteti a sajátunkkal, megsejdítve valamit a gyermeki világban lét milyenségéből is. „Mióta nagymama elment, / anya szomorúbb, / apa csendesebb, / nagypapa
fáradtabb, / és egyikük sem akar / erről beszélni velem. // Mióta nagymama elment, / anya
leszedte náluk / a függönyöket, / apa meg a barátai / elhordták a bútorokat, / nagyapa pedig
beköltözött / egy csomó másik öregbácsi közé.” A konklúzió („szerintem nem ment sehová, /
de az is biztos, hogy nincsen itt”) egyfelől nagyon pontosan rekonstruálja a gyász antropológiai alapkondícióját, másfelől természetesen nem különösebben tűnik újszerűnek – lehetséges, hogy e kötet hatékony befogadásához olyan értelemben is gyermekivé kellene válnunk,
hogy képesek legyünk izgalmat találni a nem újszerű újra (és újra) történő megtapasztalásában, s örömet a ráismerésben. (S ha a könyv működik a gyermekolvasók számára, akkor
részben talán épp ezért.) A Mindenhol ott vagyok némely verse (majdhogynem) gyermekké
tudott tenni, de összességében több ötletet, zsigeri olvasói élményt vártam Krusovszky Dénes kötetétől. A borítón szereplő idézet – „Miért nem értik ezt a felnőttek?” – programja hiba
nélkül végigfut a köteten. Kíváncsi lennék egy bonyolultabb, kockázatosabb algoritmusra.

„

112

tiszatáj

BAKONYI ISTVÁN

Egy felelős gondolkodó
SÁNDOR IVÁN : A TÖRTÉNELEM GÉPANGYALA
(VÁLOGATOTT ESSZÉK )

„

L’Harmattan Kiadó
Budapest, 2013
270 oldal, 2800 Ft

A sokműfajú, kiváló író válogatott esszéi a nyolcvanas évek
elejétől napjainkig, pontosabban 2013-ig vezetnek bennünket egy fontos szellemi műhely belső világába. A műfaj otthonos terület egy olyan szerző számára, aki különösen sokat
foglalkozott pl. Németh László életművével, annak is az esszé
felé hajló vonulatával. S bár kettejük világa mutat jelentős
különbségeket, Sándor Iván toleranciával és szakmailag
igencsak megalapozottan kalauzolta olvasóit abban a szellemi birodalomban.
A történelem gépangyala persze másról szól. A skála
rendkívül széles, hiszen régmúlt korok szellemi nagyságairól
éppúgy szól, mint jelenkorunk napi politikai aktualitásairól.
Helyenként tudományos megalapozottsággal, máskor nem
titkolt elfogultsággal. Az azonban bizonyos, hogy a szándék a
felelős gondolkodóé, a nemzet sorskérdéseivel foglalkozó
írástudóé. Akkor is, ha esetenként vitára ad okot. Ám mindez
egyáltalán nem idegen az esszé mindenkori lényegétől. A
napjaink megítélésével kapcsolatos írásoknál még hiányzik a
távlat, a rálátás. (Pl. akkor, amikor 2006 őszével foglalkozik.)
Más a helyzet akkor, amikor a Don-kanyar tragédiájáról vagy
éppen Bibó István életművéről értekezik. Az mindenképpen
megkülönbözteti őt sok kortársától, hogy felelős értelmiségiként próbál szólni és érvelni. Nem tagadja meg hovatartozását, származását, s ezáltal lesz a szájából hiteles az, ami esetleg másokat megdöbbenthet.
Földényi F. László írja az előszóban: „Az ezredforduló tájékán írott esszéinek ma kísérteties aktualitása van. Nem annak tudható be ez, hogy a szerzőnek kivételes jóstehetsége
van, aki rendelkezik a jövőbe látás képességével. Ellenkezőleg: a jelen látásának a képességével rendelkezett akkor is,
ma is.” Tegyük persze hozzá, hogy ő sem tévedhetetlen, az
viszont biztos, hogy minden időben fel kívánja tárni az összefüggéseket, és keresi saját igazát. A föld alá vitt tények üzene-

2014. december

113

„

te c. írása a Don-kanyarról erre jó példa. Ez az alapos, 1983-as eszmefuttatás kétségtelenül
segít bennünket a tények feltárásával, persze már az elgondolkoztató cím is jelzi a korlátokat.
Akkoriban még a mainál kevesebb szó esett a magyarság egyik legnagyobb tragédiájáról. Azóta megváltozott a kép, az értelmezések gyakran élesen különböznek egymástól. Összegzésül
elmondhatjuk: kezdenek helyükre kerülni a dolgok. S ebben jelentős érdemei vannak Sándor
Ivánnak is. A megíráskor Sára Sándor Krónikája volt az apropó. Emlékszünk jól a vihart kavaró élményre, s most erről is olvashatunk. Szerzőnk sok adatra támaszkodik, bár nem történelmet ír, hanem Földényi szavával írótörténészként alkot valódi esszét. Felfogása ugyanakkor nem mond ellent a korszak felfogásának, miközben hiányolja az írástudók 1942-es szavait, és fölemlegeti hallgatásukat. Ír a korabeli elhallgatásokról, a késve érkező hadijelentésekről is. Más kérdés, hogy az agyonhallgatás később is folytatódott. 1945 után aligha lehetett a
doni katasztrófáról, a magyar áldozatokról beszélni – legalábbis érdemben. Hiszen megbélyegzettek lettek ők is – méltatlanul. A Sára-film érdemei közé sorolja, hogy „minden eddiginél többet mond el … az ötvenezer zsidó munkaszolgálatosnak a sorsáról…” És szól a 45 utáni hallgatásról is.
Kitér az 1943-as szárszó találkozóra is. Kiemeli Németh Lászlót, bár szerinte az íróelődnek „nem volt helyzetismerete”. Lehet, bár úgy látom, hogy a jövőről vallott nézeteinek jó része később beigazolódott. Mint ahogy reális képet festett a Sándor Iván által egyértelműen
negatívnak tartott Horthy-korszakról is 1956-os Emelkedő nemzet c. publicisztikájában. Mértéktartóan, szélsőségektől mentesen. Persze Sándor Iván esszéírása is folytatása a nagy előd
tevékenységének, akkor is, ha másfajta a világképe. Vallja a történelmi folytonosság igazát, s
azt is, hogy a „ténytemetőt” ki kell forgatni, azóta főként, hogy feszegetni tudjuk az új lehetőségeket. Ez vezérli akkor is, amikor Auschwitzról ír. („…ha egyszer nevükön nevezhetnénk a
dolgokat…”) Ez a másik, nagylélegzetű írás egy hasonlóképpen nagy tragédiáról. De nem a
szokványos módon: pl. lírai értékű bevezetővel, a hatalmas pusztításról, a megmaradásról.
Aztán portré Tadeusz Borowski költőről. A „kettős megcsaltság”-féle sorsról, a XX. század kegyetlenségeiről, a rengeteg áldozatról. Szépirodalmi eszközökben gazdag írás. Egy fontos
mondat részlete: „…senki írót nem ismerünk, aki döntésével maga hívta volna ki az áldozati
menetben való önkéntes elvegyülést, és miközben így milliókkal zuhant, személyes hullásában átélte volna az emberi civilizáció bukását.” Tulajdonképpen egy monográfia csírája is lehetne ez az írás Borowskiról, hiszen pl. mintaszerű elemzéseket is olvashatunk benne a novellákról. És a történetnek Auschwitz-cal még nem volt vége, hiszen jött a sztálinizmus alatti
szenvedés, s az író a „koncepciós logika” áldozata lett. Azt is üzeni ily módon a szerző, hogy
bizony „egyenértékű” a kétfajta, és mégis nagyon rokon diktatúra, akármilyen is a színe és
hazug ideológiája.
S a harmadik nagy pokol a Gulag, erről az „Aki onnan vissza tud térni…” cím alatt olvashatunk. Így lesz mind teljesebb a kép, hiszen Sándor Iván mind a két oldallal foglalkozik, és a felelős gondolkodó szemével néz szembe a legnagyobb szörnyűségekkel. Itt Lengyel József elbeszélései jelentik a „mankót”. Egy olyan írót idéz meg, aki egy korszak nagy tanúja is volt
egyben, s akiről – a korábbiaktól eltérően – alig esik szó manapság. Hiszen tudjuk Serfőző
Simon híres verscímét idézve, hogy gyakori a Feledésből az emlékmű… Miközben pl. Franz
Kafka nevét is emlegeti Lengyel életművével kapcsolatban, többek közt ezt írja: „A lágerelbeszélések alaphangját a pontos kirajzoltság és a nyomasztó homály egybemosódásának
feszültsége adja. Kirajzoltak a kapcsolatok, a körülmények, a cellák, a barakkok, a fagyott föld

„

114

tiszatáj

domborulatai, a kunyhók, az ütések nyoma, a fájdalom, a halál.” Olyan íróról szólnak ezek a
szakszerű gondolatok, aki kis megszakításokkal 1938 és 1955 között volt Sztálinék foglya.
Több esszében szól Sándor Iván 1956-ról is, úgy is, mint az akkori események résztvevője. Személyes emlékei teszik még hitelesebbé írásait, többek között fölidézi azt a tényt, hogy ő
volt akkor A Jövő Mérnöke szerkesztője. Őszintén vall arról is, hogy a siker esélye illúzió volt,
de arról is, hogy a nemzeti összefogás, „a szabadságvágy világraszóló kifejezése” egyértelmű
volt abban az időben.
Aztán egy hirtelen fordulattal azt találjuk, hogy: „Ez az egység enyészett el 2006. október
23-án.”. Valóban, bár az okok összetettebbek annál, hogy – ahogy írja – Árpád-sávos zászlókkal gyalázták meg a forradalmat. Azért összetettebb ez a probléma, mert aligha állítható,
hogy a hatalmon levők hűek lettek volna az 56-os szellemhez. Mindez természetesen nem
menti föl a randalírozókat, de a másik oldalon gyakorolt erőszakot sem. Általában jellemző a
kötet tartalmára, hogy amíg a régebbi évtizedek elemzése tárgyszerű és alapos, addig a közelmúlt és a jelen értékelésekor gyakori a túlzott elfogultság. Az persze igaz, amit egy helyütt
olvasunk: „…a politikai elit, a társadalom egyikből sem tudta levonni az érvényes tanulságot.”
(Mármint a korábbi korszakokból.) Pozitív példáknak láttatja ugyanakkor a „gondolkodó
magyarokat”. Itt főként Bibó István, Poszler György és Balassa Péter neve kerül előtérbe,
természetesen méltán. (Persze a névsor, szerencsére, folytatható lenne.) Szubjektív hangvételű miniportrék ezek a jeles személyiségekről, akár a nemzettudat és az esztétikum területén tudtak maradandót alkotni. És hasonlóképpen szenvedélyesen ír Sándor Iván az ezredfordulós sorskérdésekről. Egy jellegzetes szövegrészlet a tűnődő írástudó szellemi műhelyéből: „Évek óta a magam választotta csendben élek. Jobban hallom így a kérdéseket. Az egyik
legújabbat is: mit jelent az, hogy lezárult a rendszerváltás, és kialakult az európai demokráciák egyik variánsaként a magyar demokrácia? Milyen nem lett ez a változat, és miért? Milyen
lett, és hogyan?” (Szavak a csendből) Ezek a 2000-ben született gondolatok valóban érintik a
legfontosabb gondokat, de vannak folyton visszatérő témái is, pl. a holokauszt. Ír A történelem AIDS-vírusáról is, találó metaforával. Tényszerűen ír pl. Szálasi rémuralmáról, s kevésbé
tényszerűen az utódoknak véltekről. Igaz az, amit a hitlerizmusról olvasunk, de olvashatnánk
arról is, hogy a Szovjetunióban előbb volt terror, és a háborús felkészülésben sem maradt le
Sztálin… Meg arról is, hogy a két sötét hatalomnak sokáig megvoltak az érintkezési pontjai,
pl. Lengyelország lerohanásának idején.
Sándor Iván 2010-ben tragikusnak láttatja a változásokat. Úgy látja, hogy zsákutcába
megy az ország. Újra és újra visszatér a holokauszt jogos elítéléséhez, ebben alig lehet vitánk
vele. Más kérdés, hogy szólhatnánk a kommunizmus mintegy 100 milliós áldozatáról is, igaz,
az hosszabb idő alatt „jött össze”. Arról is méltán szól, hogy mindmáig elmaradt hazánkban a
józan szembenézés a történelmi tragédiákkal. Ami pedig a napi politika ingoványosabb talaját illeti: egyértelmű, hogy Sándor Iván a baloldalban látja a jövő biztató útját. S hogy ez
mennyire ingoványos – és most maradjuk 2013-14 történéseinél –, azt éppen ennek az oldalnak a széthúzó tendenciái igazolják. Természetesen mindenkinek joga van véleményt
formálni, csak éppen az is világos, hogy a távlat hiánya igencsak meglátszik a jelennel foglalkozó gondolatainkban. Akármelyik oldalon is van az ember.
Rokonszenves, ahogy saját feladatait meghatározza. „A regényírásban az vezet, hogy
mindenekelőtt próbáljam átláthatóvá tenni a magam számára a korhelyzetet. Ehhez tereptisztítást igyekszem végezni, hogy a letisztított terepre húzhassam fel azt, amit regényépü-

2014. december

115

„

letnek, epikai formába öntésnek nevezünk.” És persze jogos a tisztítás igénye. Az író zsigereiben ott a múlt sok fájdalma, személyes sorsának sok sebe. S az esszé, a kísérlet is segíthet a
tisztításban. Ily módon ez a könyv igen fontos adalék a teljességhez. Önmagában nem a teljesség, de annak nélkülözhetetlen eleme.

INCZE MÓZES: LÉTHATÁR II.

„

116

tiszatáj

KOVÁCS FLÓRA

Zárás-nyitás
POTOZKY LÁSZLÓ ÁRADÁS CÍMŰ KÖTETÉRŐL

„

Erdélyi Híradó –
Előretolt Helyőrség
Kolozsvár, 2011

Potozky László Áradás című novelláskötete az Erdélyi Híradó
Kiadónál jelent meg, amely kiadó 2011-es könyveivel egy sikeres időszakot tudhat magáénak könyveihez kötődő díjak
vonatkozásban is: Bálint Tamás Visszaút a fekete folyónkötetével, Egyed Emese Briszéisz-könyvével, Farkas Wellmann Éva Az itt az ottal-verseskötetével, Lövétei Lázár László Zöld-könyvével és Potozky László novelláskötetével, amely
részesült Bálint Tibor-díjban és az Erdélyi Magyar Írók Ligája
díjában is. Potozky e kötet mellett szerepelt még 2011-ben
izgalmas szövegekkel elismerésre méltó vállalkozásokban,
mint az Állomás, éjszaka. Tízkezes egy Bodor novelláramunkában (Kolozsvár, Koinónia, 2011.) vagy az Echinox kétnyelvű magyar irodalmi antológiájában [Kolozsvár, 2011.,
kritika erről: Kovács Flóra: Az idő (Az Echinox-antológiáról).
In tiszatájonline, 2012. május 16. http://tiszatajonline.hu/
?p=4589.].
Az Áradás szerzője a kötet egészében nagy hangsúlyt fektet a rabság, a zártság tematizálására mind a háborúhoz,
mind az előző rendszer Romániájához, mind a mai társadalmi berendezkedéshez kapcsolódva. A háború esetében e tematizáltság részint a sírba helyezéssel, részint a háborútól
való menekülés lehetetlenségével mutatkozik meg. Potozky
novelláiban a két példa azért tekinthető érdekfeszítőnek,
mert egyfajta zártság mellett a nyitottságra és a nyitás brutalitására is fény derül. Az Elkésett virágok-novella esetében a
koporsóba zárást egy ideiglenes sírból való kiemelés előzi
meg, míg a Galambok őrénél a menekülés meg-nem-valósulása mellett feltűnik az elbújás, a szereplő önmaga általi „bezárása”, továbbá a háború révén megrongált épületek sebesültsége, nyitottsága. Ez utóbbi Potozky-írásnál még az sem
hagyható figyelmen kívül, hogy a galamboknál a nyitás egyben a halálukkal társul: „A galambok először nem tudták, mit
kezdjenek a rájuk erőszakolt szabadsággal, de gazdájuk noszogatóan belerúgott a ketrecbe. Egyszerre röppentek fel, és
egyszerre vágta földhöz őket a légnyomás./ Marcus Vojneva

2014. december

117

„

is elesett, de nem vesztette el az eszméletét, nézte az aláringó tollpihéket, és csak akkor állt
fel, amikor a levegő a galambok összes emlékétől megtisztult./ Felszedte, és a ketrecbe gyűjtötte a szárnyasok tetemeit, kettőt pedig magával vitt a bérházba.” (60–61.)
A megelőző rendszer Romániájának képei között megjelenik a fekete autóhoz kötődő ismert félelem, ez autó társítása a bezárással és rabsággal – mellyel a gyerekek is tisztában
vannak („Rémületemben felráztam öcsémet. Éber alvó volt, hamar magához tért, és megértette, amit elsuttogtam neki. De akkor hol vannak? Biztosan elrabolták őket a feketeautós
emberek, és most minket keresnek. […] Úgy félúton fekete, elsötétített ablakú autó robogott
el mellettünk. […] Eszembe jutott, én már régóta, sőt, talán egész addigi életemben éreztem,
egyszer óhatatlanul bekövetkezik, előbb-utóbb mindenkit elvisznek, még engem és az öcsémet is, mindannyiunknak van egy fenntartott hely a fekete kocsi hátsó ülésén. Csak jóval később jöttem rá, apánk talán a mellettünk elhúzó autóban ült, de mi nem láttunk, nem láthattunk belőle semmit, mert már teljesen magába olvasztotta az elsötétített üveg és a karosszéria rideg fémje.”, Drót a pofán, 22., 24.) –, feltűnnek a húsnélküli ebédek, vacsorák, illetve a
mindent magához ragadó félelem, amelytől szabadulni lehetetlen, és amely beteges szinten,
azaz a mindenki gyanús evidenssé tételével érzékelhető. A leginkább kidolgozott és izgalmas
e legutóbbi bemutatása a Drót a pofánban és a Hulló lapok közt az emberben. A Hulló lapok…nál a narrátor barátja Jonuc egyetlen pillanat alatt gyanús színben tűnik fel a narrátor előtt; a
gyanú fokozódásával és a félelem növekedésével, így a feszültség elviselhetetlenné válásával
a narrátor odáig jut, hogy vélhetően megöli barátját, aki őt nyomtatványok szórására biztatta.
„– Látom, neked is tele van a tököd a rendszerrel.
Úgy szólt hozzám, mint megértő báty az öccséhez. Hírből ismertem ezt a beszédmodort –
ezzel ugratják be a spiclik az embereket. Sose gondoltam volna, hogy Jonuc is közülük való, de abban a pillanatban minden jel arra mutatott: a látszólag szabadelvű apa, a közvetlenség.
[…]
Mintha bumerángot hajítana, úgy lendítette a karját, közben engem nézett, a szél egy hajtincset fújt a szemébe. Én csak a cigarettát pöccintettem az aláringó lapok után.
Legyen okotok rá, ha már bezártok.
Hátraléptem, úgy tettem, mintha lehajolnék, és a táskába nyúlnék.
Hirtelen emelkedtem föl. Jonuc kabátjának szövete érdes volt, szúrta a tenyerem.
Nem vártam meg, míg földet ér. Az ajtó felé szaladtam, a kavics csikorgásán keresztül hallottam az ágak reccsenését, majd a puffanást.” (11., 14.)
A börtön ábrázolásával ugyancsak fellelhető a rabság a Potozky-kötet Halálösztön-írásában,
ám e könyv igazi tétjét az adja, hogy e tematika hogyan szövi át a legapróbb elemeiben is a
kötetet. A rabság éppen ezért „olvasható” olyan egységeknél is, amelyeknél a magánélet szférája van előtérben. A Vasárnapi körútban alakjának alkoholtól való elválaszthatatlanságában
és az ahhoz párosuló, az az okozta pszichés zártságban, amely zártság, rabság A kutyafejű
ember-írás gyerekeinél súlyosabb fokon tapasztalható, hiszen először az egyik, majd vélhetően a másik gyerek „záródik be”.

„

118

tiszatáj

„Anyánk a tanítónő távoztával megrázta Öccsét, a hajába is belekapott, de Öccse nem szólalt meg, csak valami hangtalan tátogást préselt ki magából.
[…]
Akartam felelni, hogy igen, csak egy kicsit megijedtem, de már semmi bajom. Éreztem,
hogy az ajkaim mozognak, de a torkomban nem rezdült semmi. Mély lélegzetet vettem,
de továbbra is hangtalanul tátogtam.” (34., 36.)
A novellákban a magánéleti zártság a házasságok nagy hányadánál ugyancsak feltűnik.
A Tea keddre narrátora és annak nagynénje valamilyen fokon maga választotta a zártságot, a társadalmi kényszer és az öregség az utóbbinál nem független, ám ez csak sejtetésként
marad a novellában. A narrátor mindazonáltal a nyitásra ad még reményt magának, jóllehet
csak azzal a feltétellel, ha neki ezért nem kell semmit tenni.
„Talán a kint, az utcákon, tereken tapasztalt mindennapos sivárság annyira belém ette
magát, hogy kis magánszférámban sem vágytam egyébre. Néha arra gondoltam, hogy
azért nem fogadtam el nagynéném ajánlatát, mert az véglegesítő pecsétet nyomott volna
agglegénységemre, és én is, mint minden egyedülálló, középkorú férfi, valamelyest még
reménykedtem, hátha a semmiből, udvarlás nélkül az ölembe pottyan egy mártír, aki teljesíti minden óhajomat.
[…]
Csak heti egy alkalommal dugtam ki az orrom, amikor teázni mentem a nagynénémhez.
[…]
Volt már vagy két éve, hogy utoljára kint járt a házból.” (6., 7.)
E novella elhelyezése a kötetben remekül sikerült, hiszen az írás az utolsó egységek közül az
Áradás-, az Esettanulmány egy csapszereléséről-szövegével mintegy párbeszédet folytat,
ugyanis a Tea keddre ivókútjának elzáródására válaszol az Áradás el-nem-zárhatósága, amely
ugyancsak egy zártságot, rabságot fog eredményezni, csakúgy, mint az Esettanulmány…
kényszeres szerelései, amelyek a nyitást, a tényleges beszélgetést akadályozzák meg, odázzák el az apa és gyereke között.
Potozky e szövegeinek közös vonása még, hogy majdnem mindegyikben megtalálható a
társadalmi jegy iránti érdeklődés. E jegy a maga kérlelhetetlenségével a legmegrázóbb módon talán az Apu szeme fényében és az Aluljáróban jelenik meg.
Potozky László Áradás című első kötete, mint ahogy ezt kiemeli Darvasi Ferenc a Magyar
Narancsban (http://magyarnarancs.hu/konyv/potozky-laszlo-aradas-78578), Varró Annamária pedig a Kortársban (http://www.kortarsonline.hu/2012/06/termekeny-szovegaradas/10348) publikált írásában érett prózaíró feltűnését sejteti. A még bátrabb játékok olvashatók a következő Potozky-kötetben. E kötet a fentebb ismertetett összetett hálókat magában rejtve kétségkívül megérdemli a díjakat.

2014. december

119

„

KOVÁCS KRISZTINA

Maszkok mögött
TÓBIÁS KRISZTIÁN ÉS SZABÓ PALÓCZ ATTILA
KÖTETEIRŐL

„

zEtna Kiadó
Zenta, 2012
72 oldal, 1600 Ft

Az allúziók, reminiszcenciák, travesztiák a lírikus szubjektum gyakori poétikai eszközei, a forma- és stílusgyakorlatok
pedig a lírai én kedvelt, látható vagy éppen megfejtésre váró
önmeghatározó gesztusai. Tóbiás Krisztián és Szabó Palócz
Attila közelmúltban megjelent kötetei az álarcba burkolózó,
átíró, továbbíró, „túlíró” poéták kísérletei. A két vajdasági
gyökerű, ma már Magyarországon élő szerző lírikusi iskolázottságát, technikáit szemrevételezve lépten-nyomon a metrikai játékokat szívesen űző, írói maszkok mögé gyakran bújó Új Symposion-nemzedék aurájával, alkotói módszereivel
szembesülhet az olvasó. Tóbiás és Szabó Palócz versei sokszor használják ezt a vendégszövegekből, imitációkból, halmozásokból, a névmágia hagyományos irodalmi, retorikai
gyakorlataiból épülő tradíciót. Újabb verseik az átiraton is
túllépő poétikai kísérletek, amelyek a lírai experimentumok
inspiráló tartományában lelnek otthonra. A Túliratok Tóbiás
harmadik önálló könyve, előző válogatásai közül különösen
első verses gyűjteménye, a 2006-os Ver/sec darabjai szólaltatták meg nagy kedvvel a mesterek poétikai univerzumának
„gazdatestébe” költöző narrátorok hangját. Az Ex-Symposion
szellemi műhelyéhez kapcsolódó alkotó új könyvének átköltései a poétai magatartásformákhoz határozott iróniával közelítve járják körbe az írás, a költészet gondjait, miközben a
klasszikus elődök és a jelenlegi pályatársak, barátok szövegforgácsaiban „garázdálkodva” aktualizálják az ismerős textusokat. Tóbiás kötete az hommage többfajta variációját mutatja meg, a többé-kevésbé szöveghűen megidézett pretextusok
látható idézetként, kurzivált sorokként simulnak a „továbbirat” részletei közé. A stílus és a forma szigorúbb és finomabb játékai a válogatás egészének meggondolt komponáltságában találják meg mozgásterüket, láthatóan nem kötve
gúzsba a magyar líra évszázadai közt bolyongó elbeszélőket.
A négy ciklusba rendezett Túliratok versei a zEtna webmagazin ötletéből, az egy verset több költő által újraíró kí-

„

120

tiszatáj

sérletek újragondolásából születtek. Az átdolgozott költemények itt közreadott formájukban
az írás, az ihlet, a szerzői habitus problémáival foglalkoznak, a nyitány rögtön a Mi Atyánk
Károli Gáspár-féle fordítása. Az elbeszélő az imádság sorai közé applikálva vezeti elő azt az
egész könyvben jól észlelhető szálat, amely a versolvasásra és -írásra nem szakrális cselekedetként, hanem azonnal fogyasztható terméket létrehozó, praktikus és profán aktusként tekint. Hozzá kell gyorsan tenni, hogy ez a játékos attitűd a választott és átdolgozásra „ítélt” alkotók felfogásától sem idegen, Csokonai Vitéz Mihály, József Attila, Radnóti Miklós, Pilinszky
János, Petri György, Weöres Sándor lírájában bőséggel fellelhetők a ritmusok és formák közt
barangoló elbeszélők kalandozásai. Baka István, Koncz István, Bosnyák István, Sziveri János,
Böndör Pál, Beszédes István, Bozsik Péter, Ladányi István, Szabó Palócz Attila, Orcsik Roland
költészetéből pedig jól ismerhetjük a szerepeket szívesen váltogató, névcserében elmerülő,
lírai alteregók arcvonásait felvevő narrátorokat.
Miközben Tóbiás kötetének első átdolgozása az imádság kereteit fellazítva jelöli ki pozícióját, gyorsan végigszáguld a történelem tapasztalatain: „megbocsátottunk hirosimának/
megbocsátottunk iraknak/megbocsátottunk koszovónak”. Ami azonban ennél is meghatározóbb, az új Mi Atyánk a jelen látleletét adva az isteni szféráknak az azonnali fogyasztás világába helyezhetőségét villantja fel: „mexikói hamburger/mekdonáldsz márka/helyett/mexikói úristen/ugyancsak/mekdonáldsz márka”. A Túliratok második egységébe (Aki látni akar)
válogatott klasszikus auktorok átköltéseiben úgy használja az eredeti költeményeket, hogy
szemantikájukat lényegesen nem változtatja meg. A hiperbolikus és a halmozó jelentéstartalmú sorokkal bővített eredeti költemények egyfelől a poéta szerepének lehetőségeire és elkötelezettségeire irányítják a figyelmet, miközben hol a lírai ént elrejtő, hol előtáró hangokat
erősítik fel. Így lesz Csokonai költeménye, A poétákban lakó istenség, Tóbiás-féle verziójában
a lírai szubjektum ars poeticus körüljárásának lehetséges megfogalmazása: „Akinek lehellete/virágillatú/az menjen okítónak/bújjon katedrák mögé”. Eötvös József Egy újszülött gyermek halálára című versének átiratában, ahogy Babits filozofikus fragmentumának (Töredékek) variánsában is a halállal, az elmúlással való találkozás pillanata bukkan fel. Ám Eötvös
gyermeket sirató sorainak fájdalmas pátosza Tóbiás verziójában tragikomikummal telítődik,
a Babits-vers pedig, amely eredeti formájában a halál szertartásosságának természetét problematizálta, ebben a kötetben inkább a szakrális ünnepélyességet eltávolító gesztusokat
használ: „be nehéz kimondani/a favágó megbüdösödik de/ a fák illatozva halnak meg.” A pusztulás tragikumát, az énekmondó halálát megéneklő ismert darabok közül a Razglednicák itt
olvasható változata ugyancsak iróniával erősíti a Radnóti-sorokat: „Fölöttünk fú a förtelmes
halál és prüszköl/és leköp/és mi a földig hajolunk.” A felidézett lírai világokon ejtett változtatások részben a korszerűbb, aktualizáló hangzást szolgálják, ám az átdolgozások az allúzió
érzetét erősítendő a szókészlet reprodukálását is igyekeznek megvalósítani. Ady e gyűjteménybe kerülő verse, A ló kérdez újraírt változatában az autentikusság látszatát a tájleíró
szerkezetek („a szikes délibábja”) biztosítják. József Attila Sárga füvek című költeményét is az
eredeti szöveg auráját megtartva egészíti ki a túlíró poéta: „mikor a napsugár/lágyékon döfi/
a szikes vágóhídján”. A Sárga füvek József Attila-mondatát („A tenger nyugodt, elbeszél„) a Túliratok a hangsúlyozás és a bővítés retorikai jegyeit használva ( „Egyedül csak/ a tenger nyugodt elbeszél”) dolgozza át, saját markáns vállalását, a narráció változatos módjainak bemutatását középpontba helyezve. Ez a cél körvonalazódik Dsida Jenő Üzenet című versének átdolgozásában („ne közeledj/amit el akartam mondani/elmondtam”), és Weöres Sándor köl-

2014. december

121

„

teményében [Előbb a part…] is: „S ami ezután volt ott kezdődött/ a pillanat/amiről már csak
hallgatni lehet.”
A verseskönyv harmadik ciklusa (Szétszórt töltényhüvelyek) a modernitás mestereit idézve folytatja az elbeszélés határait kijelölő gesztusok halmozását. Ez látható az egyik Pilinszky-átiratban (Akár a föld): „A sírás ünnepélye/meg mindig az egyetlen/ őszinte megnyilatkozásunk.” Koncz István a költő halálát jósoló sorainak (Neruda halott?) feldolgozásában a poéta pusztulása a mondás nyilvánvaló végpontja, benne a költői váteszszerep ironikus felfogásával kapcsolatos játék kap teret: „Neruda halott/és nem fog feltámadni […] Félelmetes ugye a
költő szeretése/amikor a vécén ülve/ránknyit az égi cenzor”. A „mesterek árnyéka” persze
időről időre rávetül a pretextusok mögül kibukkanó lírai szubjektumra, Bosnyák István Imperativus című versében, ahogy itt olvasható variánsában is a genetikai leszármazás és a szellemi genealógia atmoszférájának együttese teremtődik meg: „Nem lehet/elődök nélkül meghalni.” Fehér Kálmán, Cs. Simon István és Szűgyi Zoltán versei a szülőföld tájaihoz kötődő
szubjektum történetei, a választott darabokat a Túliratok a kiszakadás, a haza elhagyásának
szempontjait erősítve írja újra. Néhány másik szöveg (Petri György: A büntetés, Böndör Pál:
Vérkép, Baka István: Prédikátor-ének, Sziveri János: Ebzsoltár) emberképében a szertartások
szakrális aktusait egyébként is profanizáló lírai világok körülhatárolását tovább hangsúlyozó
imitációk halmozódnak.
Az átírás gesztusait magabiztosan és nagyvonalúan kezelő elbeszélők történeteit a kortárs magyar nyelvű líra reprezentánsaiból válogató Szüntelen kopogás ciklus zárja. A történelem groteszk és komikus játszmáinak megjelenítését újragondoló részek újfent szemrevételezik a hazai tájhoz kötődés élményét. Turczi István költeményében (Hatsoros vers a történelemről) a diktátorok, a történelem semmibe vesző diktálói vitriolosra rajzolt képét látja a lírai
én, nem változtatják meg az alapképletet Tóbiás bővítései sem: „és más csatákban megdicsőült zsarnokok/helyett ma felkapaszkodott/senkifiak/trónolnak az olümposz tetején”. Bozsik
Péter és Ladányi István lírájának felidézésével a közelmúlt történelmének aktualizálható
eseményei tűnnek fel, még erősebb hangsúlyt kapnak az eredetileg is az irónia eszköztárából
válogató megszólalásmódok. Orcsik Roland Der letzte tourist in Europa című négysorosa pedig ebben a formájában az epigramma kereteit áthágva, a szüzsét felduzzasztva válik egy
csirkegyár épülésének meséjévé, miközben a számkivetettség tranzittereinek élményét átírva, a helyhez kötődés élményét veszi közelebbről szemügyre. Hasonló pályákon mozognak a
Sándor Zoltán, Szögi Csaba, Szabó Palócz Attila, Verebes Ernő verseit felforgató átdolgozások.
Lázár Tibor illusztrációi, egy férfitest különböző részleteire fókuszáló grafika-sorozat darabjai szellemesen élnek együtt Tóbiás „átköltéseivel”, amelyek átgondolt, sokszor határozottan invenciózus változatai az eredeti verseknek. Az ilyen típusú, feldolgozásokat használó köteteknél a legfontosabb kérdés, hogy a klasszikus előképek világában barangoló továbbírók
mennyire maradnak a vendégszövegek közt bujkáló poéták. Tóbiás verseit olvasva látható,
hogy a Túliratok világa nemcsak a rejtőzködésé, remake-jeinek lírai szubjektumai nemcsak
az írás körüli motoszkálással múlatják az időt, a költői ízlés fontos vonásait is megmutatják.
A kiválasztott kötött vagy éppen szabad formákban élő vendégszövegek ebben a gyűjteményben a szabad vers képlékeny, tág mozgásteret nyújtó közegében kelnek új életre, a válogatás verseit a műfajokban elmélyedő, magabiztos, legtöbbször ötletes és helyenként kifejezetten eredeti megoldásokat is kínáló hang jellemzi.

„

122

tiszatáj

„

zEtna Kiadó
Zenta, 2011
75 oldal, 1400 Ft

Szabó Palócz Attila 2011-es, kilencedik kötete, a Köd ugyancsak allúziók építőköveit egymás mellé helyezve teremti meg
saját lírai világát. Ez a karakteres hang a költő első jelentkezésétől tendenciózus jegy, már az 1993-mas Résnyire nyitva
című válogatás is ezt a markáns, a klasszikusok és a modernség jelentős alkotóinak univerzumát imitáló módszert követte. Szabó Palócz ezúttal három ciklusba, az hommage három
egymástól jól elkülöníthető mintázatát kirajzolva rendezte el
a kvalitásos elődök sorainak továbbgondolásait. Az elsőben
azok a kultikussá vált irodalom- és költészettörténeti momentumokra épülő szövegek kaptak helyet, amelyekben a lírikus sorai valójában bekebelezik a vendégszövegek ismert
citátumait. A Csönd című egység nyitánya például az azonos
című szabad vers, amely József Attila szegedi időszakának
fontos pillanatát, a Csönd című lap alapítását, szerkesztését, a
szerkesztőbizottság műhelymunkáját, a lap körül alakuló kritikai aurát teszi témájává. A költemény végén feltüntetett keletkezési helyek és dátumok (Makó és Zenta 1923 és 2005) a
két, különböző időben született réteg összedolgozását, a József Attila-sorok bekebelezését hangsúlyozzák. Hasonló a helyzet Az istenek halnak az ember (f)él című hosszú verssel,
amely egyfelől József Attila Babits-kötetéről írt támadó hangú kritikai tanulmányát valamint a szóban forgó, recenzeált
Babits-kötet idézett részleteit csúsztatja össze, miközben
Szabó Palócz sorai az így létrejövő új verzió kötőanyagai.
A hosszú szabad vers, miközben a József Attila-kritika érvelését és argumentációs technikáit követi, az abban közelebbről
vizsgált, pellengérre állított versidézeteket és a költő bíráló,
„elemző” reflexióit is beszippantja. Így kerülnek a versbe az
Elég a kóstoló, a Babylon egerei, az Egyfajta kultúra, a Gondok
kereplője, a Miért lázadsz az Este ellen? részletei. Bár Szabó
Palócz lelkesen egészíti ki a személyes megszólalás tétjeit a
József Attila és Babits Mihály közti hektikus kapcsolat egyik
legismertebb állomásával, a lírai én pedig biztos kézzel irányítja az eltávolítás és a bekebelezés akcióit, úgy tűnik, legjobban mégis a három szerző motívumaiból együtt bontakozó kép, a köd szemantikájának sokoldalú bemutatása működik ebben a szövegben, a többi ügyes, ám nem különösebben
izgalmas ujjgyakorlat. E ciklusban olvasható még A szürke
eminenciás című vers, amely hasonlóan a Tóbiás Krisztián
kötetét ihlető poétikai kísérlethez, a zEtna.org egyik, kortárs
lírikusokat átdolgozásra kérő feladatához kapcsolódik. Az
azonos alapanyag újraírását célzó „továbbiratok” közül Szabó Palócz verse költői hitvallásként, általános egzisztenciális

2014. december

123

„

vonásokat felmutató létösszegzésként képzeli el, bővíti a feladatként megadott sorokat. Az
első részt a Halál Szabadkán című, Deák Ferenc délvidéki költő előtt tisztelgő szöveg zárja,
amely a városhoz, a szülőhelyhez kötődés ellentmondásos élményével vet számot.
A Köd második, Tintahalak című egységének darabjai az első rész konkrét intertextusokat szövegtestébe építő módszerétől kissé elmozdulva, a laza, az alkotó megfogalmazásában „enyhe átirat” tartományában mozognak. Miután a Halál Szabadkán szépen és finoman
vezette át az olvasót a lokalitás motívumait és jelentéskörét nagy figyelemmel követő második fejezetbe, a Tintahalak szárnyán a mottóként szolgáló Papp Attila Zsolt- és Tóth Erzsébetidézetek szövegbe applikálásával jelzi a szülőföldhöz tartozás élményeinek újraírását, miközben a kézenfekvő módon kínálkozó Radnóti-reminiszcenciákban („látom, térkép lenne e
táj”) rejlő lehetőségeket is felhasználja. A tájat szemrevételező költői én az otthon bejárását
és a belőle kiszakadás problémáját átgondolva hasznosítja újra a kisebbségi lét érzeteit jól
ismerő erdélyi szülőhelyű alkotók ide is illő sorait: „a bősz tintahallal tartanék/s szentelnék
ennek egy elbeszélő költeményt” […] „keresztül s kasul az ismert világ határáig,/ezen a kis
országon át”. A 2005 című vers Böndör Pál költeményéből (2002) különösen annak kivándorló, lakhelyüket elhagyó, az emlékezetből kihulló szereplőit lajstromozó passzusait veszi át.
Eközben a böndöri plánum, az „exodus és az expanzió” változatos formáit versbe szedő szubjektum történeteit megörökítő „én” szelleme Szabó Palócz soraiban is tovább él. A …Majd ott
lakunk a Szamosnál az emlékben állóképpé merevedő térséget megíró sorait a Szernovodszkban a helyszínekhez kötődő traumatikus érzetek, az emlékezés és a felejtés, a hiány és a veszteség élménye váltják föl.
Szabó Palócz Attila megbízható módon vezeti elő a sokfajta eredetű lírai minták sajáttá
tételét, úgy tűnik a legjobban sikerült pillanatok mégis azok, amelyekben az „ősszövegekhez”
kötődés kevésbé van jelen, amikor az alkotó elengedi a mesterek kezét. Bár a kötet utolsó,
Lett egy vers című ciklusának első darabja (Nagyszerű költemény) még ezt, a lírai előképek és
párhuzamok bűvöletében élő elbeszélőt mozgatja, mégis a leginkább figyelemre érdemes részek a kötet e verssel bevezetett zárlatában olvashatók. A költői témák és formák születésével átgondoltan foglalkozó, a korábbi szövegtörmelékeket a saját lírai oeuvre testébe dolgozó
narratíva itt mintha hitelesebben működne, mint a korábbi, emblematikus témákkal és motívumokkal, olykor versformákkal való, öncélúnak ható bűvészkedés. Különösen igaz ez a
Nagyszerű költemény című versre, amely Verebes Ernő szövegével (Hallatlan élmény) és John
Cage zeneművével (4’ 33” (Csend)) lép izgalmas dialógusba. Az elmondás, az elmondhatóság
problémái, a lírikus alkat anyaggyűjtő cselekedetei Cage legismertebb, partitúra és hangjegyek nélküli, számos improvizatív lehetőséget tartogató, a csend lecsupaszított egyszerűségét problematizáló darabjának „hallgatása” ürügyén merülnek fel. A 4’33” egyik ismert előadásának élvezetét, az „üzenetet” fürkésző hallgató interpretációs erőfeszítéseit Verebes versében a kellemetlen telefoncsörgés, a váratlan üzenetek zavarják meg. Szabó Palócz Cageélményét a befogadás csatornáinak átláthatósága jellemzi, a zavaró körülmények elmaradása
„zene” és szöveg együttes átélésének kegyelmi állapotát teremti meg. A kötet utolsó részének
lírai darabjai, az Átszállás az éjszakai buszon a Népligetnél, az Elherdált kincseink, az Elevent
keresőben, a Lett egy vers vagy a Titkos képzetek a költő általános és szokásos napi gyakorlatairól, a szavakba kapaszkodó, az írás kínjaival küzdő elbeszélők gondjairól számolnak be. A
Hologram, és a Tájvers az előző ciklus lokális illúzióit, a Tintahalak szárnyán és a 2002 ötleteit
folytatja. A leghangsúlyosabban és a legjobban talán a Hologram összegzi az egész válogatás

„

124

tiszatáj

fontos témáját: „mert térkép e táj,/és nem érleli tovább azt,/ami belőle egyszer már/kiszakadt”. Szabó Palócz Attila kötetének lírai szubjektumai a szabad vers, a haiku, az epigramma
keretei közt megszólaló, a metrumok és a formák labirintusában kedvvel barangoló elbeszélők. Az alkotó kötetről kötetre bizonyítja, hogy képes egyenletes színvonalon felvillantani az
imitáció sokfajta árnyalatát, bár izgalmas lenne még erősebben hallatni a saját hangot, láthatóan az is tartogat figyelemre érdemes mondatokat.
(Az írás a TÁMOP -4.2.2/B-10/1-2010-0012 témaszámú projekt keretében készült. A TÁMOP-4.2.2/B10/1-2010-0012 „Az SZTE Kutatóegyetemi Kiválósági Központ tudásbázisának kiszélesítése és hosszú
távú szakmai fenntarthatóságának megalapozása a kiváló tudományos utánpótlás biztosításával” című
projekt az Európai Unió támogatásával, az Új Széchenyi Terv keretében valósult meg.)

SÜTŐ RÓBERT: GÁT

2014. december

125

„

NÁTYI RÓBERT

A Szegedi Fiatalok Művészeti Kollégiuma
és a Szegedi Szabadtéri Játékok
BUDAY GYÖRGY 1933- AS DÍSZLETTERVÉNEK FORRÁSAI
A Hont Ferenc és Buday György nevével fémjelzett, Madách Az ember tragédiája 1933-as
Szegedi Szabadtérin színpadra állított előadásának a bemutató óta eltelt nyolc évtizedben
számos ismertetése, értékelése és értelmezése született. Az írások jó része a kortársak recenziója vagy kritikája volt. A későbbi tanulmányok természetszerűleg történeti kontextusba
helyezték az előadást, vagy az alkotó szemtanú fókuszából a személyes visszaemlékezésre
esett a hangsúly, esetleg a bemutató újszerűségét színháztörténeti aspektusból vizsgálták. Jelen tanulmány az úttörőnek számító előadás Buday György által tervezett, vetített képes
díszlettervének lehetséges szellemtörténeti, művészettörténeti, színháztörténeti forrásait
igyekszik számba venni.
Madách Az ember tragédiájának 1933-as szegedi szabadtéri színpadon történt adaptációja óriási perspektívát nyitott meg a mű színrevitelének történetében, hiszen az egyetemes
tartalommal bíró hatalmas mű, szinte természetes módon kívánta a nagyméretű, szabadtéri
színpadban rejlő lehetőségeket. A monumentális, szabadtéri megjelenés egészen új távlatok
lehetőségét vetette föl az akkor már igen tisztes, fél évszázados múlttal rendelkező Tragédia
bemutatók történetében.
Persze a látványos, sikeres – a visszaemlékezések tanúsága szerint – lenyűgöző előadást
komoly esztétikai-szakmai vita fogta keretbe. Alapvető kérdésként fogalmazódott meg, hogy a
Fogadalmi templom romanizáló, historizáló homlokzatával milyen módon befolyásolja az előadások összképét, miféle szerepet kellene neki szánni a színpadi látvány kialakításában. Az ellenzők között a legbefolyásosabb, a korszak egyik legnagyobb színházi szaktekintélyének számító Hevesi Sándor volt. Véleményét érdemes idéznünk, hiszen a Pesti Napló június 21-i számában, Játék után című3 cikkében érinti a Tragédia színpadra vitelének problémáját a szegedi
Dóm téren. Álláspontja szerint a templom homlokzatának hangsúlyos szerepet kellene szánni
az előadásban. Javaslata értelmében az architektúra lenne kiindulópontja a rendezői koncepciónak. Szerinte „olyan darab adható elő, amelynek legalább egyik főszereplője maga a templom.
Ha a templom nem aktív szereplője, nem lelki centruma, nem véges értelme, s nem legmélyebb
tendenciája a műnek, akkor a templomtéren való előadás nem is lehet megokolt”. Végül, arra a
következtetésre jut, hogy „a templom elé csak misztikum való, vagy olyan nemzeti színjáték,
amelynek gyökerei is lenyúlnak a vallási érzésbe, vagy ahol a nemzeti érzés felmagasodik a vallás
csúcsáig, amelynek eleven, valóságos szíveket megejtő szimbóluma a templom”.
A Tragédia bemutatóiról 1933-ban megjelent monográfiájában a neves színházi szakember, Németh Antal megemlíti a szegedi előadás kapcsán, hogy a rendezői koncepció számolt a
templom épület hatásával. Az angyali karokat a templom két tornyán, a magasban helyezték

„

126

tiszatáj

el, sőt a templomkaput, mind a római képnél, mind az Apostol bejövetelénél, illetve elvonulásánál is használták.1 Négy évtizeddel később, sokkal kritikusabban, viszont már így emlékezik: „Kezdettől fogva elégedetlen lévén a szegedi Dóm téri Tragédia-rendezésekkel, amelyek
egyáltalában nem használták ki ennek a modern architektúrával fölépített, de középkorias
hangulatú térnek a lehetőségeit, hanem valamiféle hibrid látványossággal szolgáltak – inkább
egy mennyezet nélküli óriásszínház produkciójára emlékeztetve, s mellőzve a tér nyújtotta lehetőségeket…”2
Németh Antal 1929-től, két éven át a szegedi városi színház rendezője volt. Szegedi évei
alatt ismeretséget kötött az ebben az időszakban formálódó, megalakuló, Buday György elnökletével szerveződő Szegedi Fiatalok Művészeti Kollégiumának tagjaival. A nála hat-hét
évvel fiatalabbak nyilván felnéztek a már tekintélyes múlttal bíró színházi rendezőre és publicistára. Viszonyukra jellemző, hogy 1935-ben, amikor Némethet kinevezték a Nemzeti
Színház élére, Buday és a Szegedi Fiatalok Művészeti Kollégiumának üzenetében kiemelik,
milyen örvendetes, hogy a fiatalabb generáció tagja ilyen fontos szerepet kapott a magyar
kulturális élet irányításában.3 Az eddigi kutatás nem fordított kellő figyelmet erre a kapcsolatra. Mindazonáltal úgy tűnik, Németh néhány ötlete inspirálta az 1933-as Dóm-téri Tragédia előadás ideáját.
Németh Antal, aki lelkes támogatója volt a Szegedi Szabadtéri Játékok elindításának, nem
tudott itt vezető szerephez jutni, ezért a következő években a Margitszigeten hozott létre
szabadtéri színpadot. Az Ember tragédiájával kapcsolatban már korábban foglalkoztatták a
szabadtéri rendezés kérdései. Tervei szerint ezt először Rómában a Teatro Reale dell’ Operában, majd Veronában, később Szegeden szándékozott színre vinni.4 Egyik előadás sem valósult meg, viszont valószínűsíthető, hogy a tervekkel Budayék is megismerkedtek. Németh
Antal és az akkor éppen római ösztöndíjas Horváth János az új, frissen készülő olasz nyelvű
Antonio Widmar-fordítás fölhasználásával a prózai római előadás mellett egy másik előadásformát is kidolgoztak a veronai Aréna nagy tömegeket mozgató, monumentális szabadtéri
színpada számára. Érdemes elgondolkodni azon a párhuzamon, hogy Veronában – a következő évi szegedi előadáshoz hasonlóan – egy változatlan építészeti keretben, jelzésszerűen
vetített képekkel folyt volna le a produkció.5 A díszlet modelljeit és vázlatait egy évvel később, egy milánói kiállításon láthatta az itáliai közönség (Triennale di Milano, 1933).
A szegedi bemutató előzményei között meg kell említenünk, hogy Hont Ferenc 1932. július végén a kultuszminisztériumhoz fordult, hogy augusztus 14-15-én Az ember tragédiáját
bemutathassa a Rudolf-téren. Hatásos, historizáló tartalmat közvetítő színpadként, a Kultúrpalota lépcsőjét szerette volna használni. Végül csak a tervek maradtak, az előadás számos
sajnálatos ok összjátéka miatt nem valósult meg.6
A Buday-féle díszletterv forrásai között számot kell vetnünk a korabeli színházi irodalommal, illetve az akkori kortárs (avantgárd) képzőművészet alkotásaival. A tízes évek közepén,
már a magyar színházművészetben is megfogalmazódott az igény, hogy Madách eredetileg nem
1
2
3
4
5
6

NÉMETH 1933. 54.
NÉMETH 1988. 451.
ISTVÁN 1996. 70–71., 21. jegyzet.
ISTVÁN 1996. 33. és 15. kép.
NÉMETH 1988. 449.
LUGOSI 1938. 28–29.

2014. december

127

„

színpadra tervezett művét, a modern európai színpadművészeti törekvéseknek megfelelően,
elvont műként, nem realista díszletekkel mutassák be. Kürthy György 1915-ben, a Lyka Károly
szerkesztette Művészet folyóirat hasábjain fejti ki nézeteit, illusztrációkkal kísérve, amelyben az
abszolút stilizált díszlet mellett tört lándzsát. Külön rávilágít a korhűség tarthatatlanságára is,
hiszen a színek egy része csak a néző fantáziájában él (Paradicsom, Mennyország, Falanszter
stb.). A stilizáltság, mint alapmotívum mellett fontosnak tartja „összefoglalni” a tizenöt képet,
egyetlen akkordra hangolni, az első látásra összehangolatlan témákat.7
Az 1920-as években már találkozhatott is a közönség az aktuális, korszerű elveket valló
előadásokkal. Ebben a modern szellemben készült a Városi Színház Tragédia bemutatója
1926-ban, Baja Benedek látványos, Németh Antal által is dicsért expresszionista díszleteivel.8
Ugyanebben az évben került színre Hevesi Sándor rendezésében az első olyan hazai előadás,
amely a darabot misztériumként fogta fel. A középkori misztérium színpad modern adaptációja, Kárpáty Aurélnak a Nyugatban megjelent kritikája szerint természetes egyszerűséggel
jelenik meg a kortárs színházművészetben. Mivel Madách drámai költeménye formailag szinte mindenben megfelel a középkori misztériumoknak (égi és földi látványosság, tömegek
szerepeltetése, zene és tánc, borzalmak és csodák megidézése), ezért jogosultnak tartja Hevesi misztérium-színpad felfogását.9
Ez számunkra azért is érdekes – mert Hont Ferenc, négy évvel vizsgált előadásunk színrevitele előtt – 1929-ben a Széphalomban közétett tanulmányában szintén a misztériumot
tartja a Szegeden tervezett szabadtéri játékok színpadára a legmegfelelőbbnek.10 Az 1933-as
Hont-Buday előadás is ezt a misztérium jelleget fogja hangsúlyozni.
Buday, mielőtt színpadi törekvéseinek a csúcsára érkezett a Tragédia bemutatásával, már
három, a Szegedi Színházban Hont Ferenc által rendezett darabban kísérletezhetett a tér
művészetének ezzel az egyedülállóan hatásos formájával. 1931-ben első színpadtervezésében, Berczeli Anzelm Károly: A lángész című darabjában már a modern, avantgárd törekvések mellett foglal állást. Az előadásról fennmaradt, rendelkezésre álló reprodukciók alapján
intenzíven foglalkozik és rezonál az elmúlt néhány évtized fontosabb képzőművészeti irányzataival. A kubizmus és konstruktivizmus, az aktivizmus festői elképzelései, a tömeg elrendezés problémái rendre megjelennek a szcenáriókon. Egyetérthetünk abban kortárs elemzőjével, Házy Alberttel, hogy ezek a formanyelv kereső, az atmoszférateremtés igényével fellépő kísérletek még nem sugallják a térkezelés magabiztosságát.11
Ez természetesnek tűnik annak ismeretében, hogy Buday ezekben az esztendőkben érlelődik grafikussá. Ekkori fametszeteiben, könyvillusztrációiban még keresi a saját útját, a később rá jellemző, markáns, szűkszavú kifejezési formákat. Inkább kubisztikus, futurisztikus
képeknek látjuk e színpadterveket. A fotók alapján, az az érzésünk támad, mintha korabeli,
kortárs festmények reprodukcióit nézegetnénk. Csaplár Ferenc hívta fel a figyelmet, hogy a
Berczeli-színművekhez készült tervek az olasz futurista Enrico Prampolininek a húszas évek
közepén készült díszletterveivel tartanak rokonságot.12
7
8
9
10
11
12

KÜRTHY 1915. 407.
NÉMETH 1926. 400–401.
KÁRPÁTY 1926. 795–797.
HONT 1929. 264.
HÁZY é. n. (1934). 2.
CSAPLÁR 1995. 24–25.

„

128

tiszatáj

Azt, hogy a Szegedi Fiatalok Művészeti Kollégiuma minden egyes tagja intenzíven érdeklődött a modern színházművészeti törekvések iránt, egyértelműen jelzi az a vitaest, amelyet
A lángész bemutatója előtti napon szerveztek fővárosi művészek és szakemberek bevonásával.13 Ezeknek a teoretikus vitáknak igen nagy szerepe lehetett a tagok szellemi irányultságának érlelődésében, a kortárs színházról kialakított fölfogásuk – amelyben egyre inkább a
kollektivitásra, a tömegjátékra került a hangsúly – kialakulásában.
Buday harmadik színpadi munkájában, amely Karinthy Lepketáncához (1933) készült, az
akkori fametszői munkásságára alapvetően jellemző fény-árnyék hatások tudatos alkalmazására törekedett. Erre az időszakra már érzékelhetően kialakult konkrét elképzelése a díszlettervek jelentőségéről és szerepéről.
Az a tény, hogy a Buday metszetek és a díszlettervek között párhuzamot lehet vonni, egyáltalán nem a véletlen műve. Hiszen az aktív szervező, közösségteremtő Buday törekvéseinek éppen az lesz a homlokterében, hogy a modern művész bárminemű alkotásaival a társadalom minél szélesebb rétegeiben tudjon hatást kifejteni. A modern művész szerinte az „…aki
alkotásaiban közölni kíván valamit, amit fontosnak érez, saját kora és a jövendő embereivel.
Így gondolkozva jutottam el a talán paradoxnak hangzó, de ma is hiszem: igazsághoz, hogy a
modern képzőművész számára éppen a legősibb közösségi gyülekezések számára szolgáló épületek (az őskorban barlangok) falfestménye és a színpadi díszlet, a grafikában pedig az ugyancsak ősi fametszés a legkielégítőbb médium vagy műfaj… A művész lépést tarthat kora társadalmával, kifejezheti annak törekvéseit, de egyben befolyásolhatja, irányíthatja is.”.14
Épp ezen okok folytán vált Buday egyszerre jelentős grafikussá és színpadtervezővé. Az
új művészet, a modern színház szerepéről vallott nézetek, a kollektivizmusba vetett hit jelzik
Buday György és a Szegedi Fiatalok formálódó szellemi igazodását. Nyilvánvalóan forgatták a
Ma című folyóirat számait, melyben Mácza János modern színpadról vallott elveit is magukévá tették. Mácza már 1919-ben azt írja a színpadi térről, hogy „…nem jelentik (illetve kifelé
nem akarják jelenteni) ennek vagy annak az érzésnek vizuális képét, hanem jelzik az érzés és
tudatformákhoz adódó tér materiális megjelenését…Vonalaikban és formáikban materiálisan
is lezárják a dráma pszichikai lezártságát…A vonalak és formák a szuggesztivitáshoz vezető
törvényszerűségből következően geometriaiak, a naturális vonal és a formalehetőségek teljes
mellőzésével.”15
Ezeket a tapasztalatokat fogja kamatoztatni a szabadtéri színpadon, 1933 nyarán Buday.
Újszerű elképzelésében vetített díszletképet alkalmaz, amely a grafikai munkásságából nyeri
tapasztalatait. Ezeket a síkbeli egységeket ütközteti a szabadtéri színpad plasztikus egységeivel. Egy nyolcsíkú színpadot tervez, amelyet a templom főkapuja előtt kifeszített vetítővászon zár le. Az előadás plakátjának szövege szerint a nézőközönséget fény, és a dóm orgonájának és harangjainak fölhasználásával különleges hanghatások kápráztatták volna el. A színpad előterében elhelyezett térelemek a hely és kor érzékeltetése mellett jelentéssel bírnak,
értelmeznek is. Mivel Hont úgy képzelte el a darabot, hogy az egymást követő vetített képek
Lucifer intésére jelentek meg, illetve tűntek el, a színek közé némajátékokat iktatott be a
rendező.16
13
14
15
16

SZEGEDI NAPLÓ, 1931. dec. 8.
BUDAY 1970. 21.
MÁCZA 1919. 104–105.
KÜRTÖSI 1983. 187.

2014. december

129

„

Buday színpadtervei a modern nyugat európai törekvésekből vezethetők le. A Dóm téri
színpada Jessner lépcsőzetes színpadának elképzeléseit követi. Ezeknek az egységeknek
hangsúlyozásával igyekszik Buday az egymást követő színpadképeknek is jelentőséget tulajdonítani.17 A vetített kép lehetősége már Németh 1932-es veronai Arénabeli előadásánál is
fölmerült. Lehetséges, hogy a közös forrás Oskar Schlemmer–Moholy-Nagy László 1925-ben
megjelent, a Bauhaus színházáról írt könyvükben a totális színház kapcsán, a fény szerepéről
megfogalmazott elképzeléseiben jelölhető meg. Ebben a tanulmányban a Szegedről induló
Moholy a vetítésnek, a síkfilmeknek a fény akciójának a lehetőségét és szerepét hangsúlyozza
a modern színház kapcsán a hagyományos színház szokásaival és technikai megoldásaival ellentétben.18
Sajnos Buday díszletterve a beszámolók tanúsága szerint nem működött tökéletesen.
A technika ördöge közbelépett, a vetítő ugyanis meghibásodott. A vetített képek színes illuzionizmusukkal eredetileg a korhangulat, illetve a történelmi miliő megidézésére készültek.
Tulajdonképpen értelmezték a cselekményt, sőt a szerzői szándék szerint a nézőben különböző asszociációkat ébresztettek volna.19
Németh Antal, aki minden valószínűség szerint szemtanúja volt a Tragédia szegedi előadásának, a tőle megszokott tömörséggel, nagyon lényegre törően fogalmaz: „Sajnos, az
anyagi eszközök hiánya miatt az előadás csak részleteiben hatott. Az elgondolás az volt, hogy
Lucifer, az álomképek elővarázsolója, mintegy »rendezője « a látomásoknak: intésére begurul
egy vászonháttér, amelyre vetített abstrakt színhelyjelzések érzékeltetik az egyes színtereket.
A díszlet-vetítések azonban nem sikerültek és meg kellet elégedni ún. »Versetz«-ekkel.”20
Az előadás egy másik recenzensének, Mohácsi Jenőnek írásából annyit tudhatunk, hogy a
szerző a vetített képekhez készült Buday vázlatokat korábban látta és igen szépeknek tartotta.21 A vázlatokat nem ismerjük. Ezek mindmáig lappanganak valahol. Ha csak nem azokra a
fotókra és reprodukciókra gondolt, amelyek a különböző publikációkban megjelentek. Ez a
néhány markáns, drámai fekete fehér alkotás leginkább a korabeli, ekkor már érettnek
mondható Buday fametszetekre emlékeztet minket. A számba vehető képzőművészeti források között elsődlegesen Kassák és körének, a hazai aktivizmusnak a harmincas évek elején
továbbélő avantgárd hagyományát említhetjük. Elsősorban nem formai alapon kereshetjük
az analógiákat, hanem szellemi értelemben. Formai párhuzamokat bőségesen találunk a kortárs európai művészetben. Megemlíthetjük Giorgio de Chirico metafizikus festményeinek rejtélyes kulisszáit, Masereel grafikai sorozatainak, az orosz konstruktivizmus és a német expresszionizmus forradalmian új elképzeléseinek inspiráló hatását.
Visszatérve a Buday-féle tervekre, láthattuk, hogy alkotójuk számára mindkét terület
(színpadtervek és grafikák) azt a lehetőséget, illetve médiumot jelentette, amivel elveit társadalmi szinten kifejtheti. Így nem csodálkozhatunk azon, hogy a díszlettervek tulajdonképpen harmonikusan illeszkednek Buday grafikusi életművébe.
Korábban többen hangot adtak azon véleményüknek, hogy a néhány évvel későbbi Buday-féle Tragédia illusztrációkra, melyek először 1936-ban Svédországban jelentek meg, ha17
18
19
20
21

CSAPLÁR 1967. 110.
MOHOLY-NAGY 1978. 53–54.
HÁZY 1933. 2.
NÉMETH 1933. 54.
MOHÁCSI 1933.

„

130

tiszatáj

tással voltak a díszlettervek. Mikó Krisztina szerint a fametszetek megőrizték a díszletterv
koncepcióját, ahol a vetített képek az egymást követő történelmi korszakok karakterének illúzióját teremtették meg.22 Kétségtelen, mint fentebb is olvashattuk, hogy Buday számára a
grafika és a színpadtervek hasonló tőről fakadtak, mégis a fennmaradt díszletekről publikált
Buday illusztrációk, szerepüknek megfelelően sommásan, tömörebben fogalmaznak, jelkép
teremtő erejük hatásosabb, mint a kötet illusztrációi.
A díszletképek alkotója a határozott, konstruktív fogalmazással egyértelműen monumentális tömeghatásra törekedett. A néhány vonallal határolt, tömbszerű formák a markáns fényárnyék viszonyokkal, egy hatalmas dráma kulisszáit teremtették meg. Az egyes színpadképek
letisztult, tömör jelképiségükben azzal az igénnyel léptek föl, hogy a magyar színházművészetet az akkori legfrissebb, modern európai tendenciákhoz közelítsék.

FELHASZNÁLT IRODALOM
Csaplár Ferenc: A Szegedi Fiatalok Művészeti Kollégiuma. Irodalomtörténeti Füzetek. 52. Akadémiai Kiadó, 1967.
Csaplár Ferenc: Buday György fametszetei. (Kiállítási katalógus). Kassák Múzeum, Budapest, 1995.
Házy Albert: Szabadtéri játék – tömegjáték. In: Városkultúra 1936, 11. sz. 156–158.
Hont Ferenc: Tisza-parti álom. In: Tiszatáj, 1964. 8. 4.
Hont Ferenc: Ünnepi játékok Szegeden. In: Széphalom, 1929. 7–8. 264.
István Mária: Az ember tragédiája látványvilága. In: Színről színre, Bp. 1999. 11–22.
István Mária: Látványtervezés Németh Antal színpadán (1929–1944). Művészettörténeti Füzetek 24.
Akadémiai Kiadó, Budapest, 1996.
Kárpáti Aurél: Az ember tragédiája mint misztérium. Nyugat, 1926. 795–797.
Kürthy György: Az ember tragédiájának egy új képzőművészeti megoldása. Művészet, 1915. 407–413.
Kürtösi Katalin: „A Hont – Buday Tragédia a nemzetközi modernizmus fényében.” – in: Az ember tragédiája a 80 éves Szegedi Szabadtéri Játékokon. E-könyv (szerkesztő és kiadó nincs feltüntetve), 2011.
43–52.
Kürtösi Katalin: Tragédia-előadások a szegedi Szabadtéri Játékokon az 1930-as években. In: Színháztudományi Szemle 12. 1983. 183–198.
Máté Zsuzsanna: A „kettős létezésű” illusztrációkról (Szegedi illusztrátorok kettős módon egzisztáló műveiről a múltban és a jelenben). In: Tiszatájonline (http://tiszatajonline.hu/?p=39597)
Mávza János: A teljes színpad. In: Ma, 1919. IV. évf. 5. sz., 103–106.
Mikó Krisztina: Egy diákmozgalom és egy könyvsorozat. In: Nyíri és Rétközi parasztmesék. (A Szegedi Fiatalok Művészeti Kollégiuma tizanhatodik számú kiadványa) (Facsimile). Európa, 1982. I–XXVII.
Németh Andor Az ember tragédiája a Városi Színházban. Nyugat 1926. 400–401.
Németh Antal: Az ember tragédiája a színpadon. Budapest, 1933.
Németh Antal: Egy emberöltő Az ember tragédiája szolgálatában: In: Új színházat! Tanulmányok. Múzsák
Közművelődési Kiadó, Budapest, 1988. 443–468.
Oskar Schlemmer–Moholy-Nagy László–Molnár Farkas: A Bauhaus színháza. Corvina Kiadó, Budapest,
1978.
Pünkösti Andor: Valóságos tér, szimbolikus játék, In: Színpad, 1937. 41–43.

22

MIKÓ 1982. XIII.

Vásárhelyi Őszi Tárlat

DEÁK CSILLAG

Háztáji
A 61. Vásárhelyi Őszi Tárlatra* 812 alkotás érkezett. A 345 művésztől 491 festményt, 155
grafikát és 152 szobrot, valamint 14, műfajilag be nem sorolható, egyéb művet értékelt a zsűri. A befogadás rangot is ad, de nem rangsort. A termek sokaságát járva örömmel látom, ha a
60. tárlat impozánsabb is volt, mint az idei, a színvonal nem csökkent, a mívesség, a kvalitás
továbbra is szelektáló tényező. A műfajok versenyében a festészet viszi a prímet, a szobrok
közül néhány kiemelkedik, versenyre kel a festményekkel, a grafikák háttérbe szorultak, jelenlétük izgalma mégis derítője a szemnek.
A képek egymásutánja, elrendezése szellős, engedi érvényesülni az egyediségüket, és
párbeszédet is látok a művek között. A figurális festészet az uralkodó, néhány absztrakt mű
teszi színesebbé a műélvezetet. Az ipari táj váltotta fel a tanyasi világot, és a vásárhelyi utcakép, mint emlék és pusztuló voltának kendőzetlen megjelenítése ébreszt rá arra, hogy a világ
nagyot változott ugyan, de mégsem. A gondolkodásunk igen, így együtt él az új és a régi. A civilizáció jelei (útjelzők, reklámok) éles kontrasztot képeznek az omladozó vakolatú házakkal
szemben. A nagyvárosi élet fényei és színcsodái, káprázata időt és teret követel magának,
összeköti a jelent a múlttal, és rákérdez a hagyományra, a távolságra és közelségre, amely ott
van a tárgyakhoz való viszonyunkban, a mindennapjainkban.
A mindennapokból kinőtt vágyak és gondolatok kapcsolódási pontok, hová is menjünk
(Bíró Botond: Go East, Cseke Szilárd: Fényképész és modellek erdőben), hol élünk (Borcsok Attila: Múlt-kor, Frimmel Gyula: Álom, Repülő sziget, Kaszás Réka: Budafoki mozi, Szvet Tamás:
Rétegek – Szőnyi utca), hogyan és miként is élünk (Gaál József: Transhuman fetish I-III, Incze
Mózes: Láthatár I-II, Kéri László: Irányok). Az elidegenedettség, az emberi természet fölé növekvő táj különös hangsúlyt kap a tárlaton. Szabó Ábel művei (Fég, Ferencváros, Zóna) fejezik
ki a legerőteljesebben mindezt. Ez nem kiúttalanság, csak egy életérzés, nem vagyunk a helyünkön, illetve olyan helyen vagyunk, ahonnan elvágyódunk, ahol emberi mivoltunk rejtve
marad, ahol önmagunkra ismerünk ugyan, de megváltoztatni nem tudjuk. „Vasútnál lakom.
Erre sok/ vonat jön-megy és el-elnézem,/ hogy’ szállnak fényes ablakok/ a lengedező szöszsötétben. /” – írja József Attila Eszmélet című versében. Szabó Ábelnél is fényes minden a pályaudvaron, már-már giccsesen szép, sőt ironikusan megszépített a táj.

*

A Vásárhelyi Őszi Tárlat Magyarország egyedi, 1954 óta minden esztendőben megszervezett kortárs
képzőművészeti kiállítása. A december 7-éig látogatható tárlaton 155 művész 213 alkotását láthatja
a nagyközönség. Húsz elismerést osztottak ki: a tárlat fődíjával járó Tornyai-plakettet Szabó Ábel
festőművész, a Rudnay Gyula Művészeti Ösztöndíjat pedig Szabó Klára Petra képzőművész nyerte el.
Az Őszi Tárlat meghívásos kiállítás, melyre olyan művészek kapnak invitálást, akik valamilyen módon kötődnek a városhoz vagy a már történelmi múlttal rendelkező Őszi Tárlathoz. 2003-ig a Tornyai János Múzeum, ettől az évtől az Alföldi Galéria földszinti termeiben kerül megrendezésre a kiállítás. (61. Vásárhelyi Őszi Tárlat, 2014. 10. 05 – 2014. 12. 07. Alföldi Galéria, Hódmezővásárhely,
Kossuth tér 8.)

„

132

tiszatáj

Szakszon Imre (Hátsó udvar, Tavaszi park) is hűvösen realista, a látványt őrzi, nem szépítve azt, ami látható. Ember által épített és teremtett táj, elzárt terület, kihasított tér. Székely
Beáta munkája A pont/Napimádók, A vonal/Az utolsó vetés a tradíciót őrzi és idézi. A vásárhelyi világot, finoman és érzékien. A nem létezőt, a valaha létezettet, elmosódottan, feketén, fehéren. A múlt őrzése Takáts Mártonnál Egy ismeretlen Lem-regény képei III – Szénrakodó a
fantasztikum felé fordul, de egyben Vojnich Erzsébet parafrázisként is szemlélhetem. Sütő
Róbert Parkoló tája is olyan külvilágot ábrázol, amelyben az ember alkotta tárgyak otthontalansága uralkodik. Gát című munkájának mindent átfedő vöröse a vörösiszap katasztrófa
memento morija is lehetne.
Szabó Éva Mária Kerítés az utca végén I. elhagyott kertje az enyészeté, a lomb nélküli fa
erős törzse ugyan a túlélést szimbolizálja, de valami végleg elveszett, sejteti a kép. Csehov
Cseresznyéskertje jut eszembe, a birtok menthetetlen. Simon Endre Házak linometszete az
ember nélküli világot mutatja fel az éjszaka sötét fényeit felhasználva. Elkerített, átláthatatlan, áthatolhatatlan, kísérteties világ. A megbontott házfödém az elhanyagoltság, elhagyatottság és elkerülhetetlen pusztulás képét vetíti előre. Balogh Gyula Legraffitizve A, B is őriz, és
szembesít is egyszerre. Nem székely kaput látunk, hanem egy bádoglemezből építettet, a
zártságot. Éles a kontraszt a bádoglemez és a stukkóval díszített, omladozó vakolatú, jobb
napokat megélt ház között. Fénytelen ablakok, a ház nem csak elhanyagolt, de elhagyott is,
előtte korhadó fa, a Stop jelzőtábla is dülöngél, nincs kit és mit megállásra bírnia. Walter Gábor Testamentum I-III. képen polcokon sorakoznak életük tárgyai, triptichonként az élet három szakaszát is szimbolizálva.
Nagy Gábor heroizál, Szénégetője hős, aki emberfelettivé válik. Merényi Dávid Halottak
szigete viszont színesen, de szomorúan fogja egybe a látványt. Ruhafogasra aggatottan lógnak életük eseményei. Bartók Csodálatos mandarinjában megjelenő városi világot, a nagyvárosi életet tárja elénk:„A mandarin inog – lóg – leng egy percig – már majdnem eldől – (lesiknézik) – egyszerre megint egyensúlyt kap – ugrik – neki a lánynak.”1 Merényi képén senki
sem ugrik, mégis a hajszát látom. Adorján Attila A száműzött parkja a városi életből kiszakadó ember helyét jelöli, közvetetten a hajléktalanságot ábrázolja, ha a címadás kissé didaktikus is. Az áthatolhatatlan, a száraz ágak szövevénye, akár szögesdrót, melyen áttetszik a kék
ég, megálljt parancsol a látogatónak. A száműzött sem moccan, nem zörög a haraszt.
Mucsi Zoltán Szödögessétek lelköcskéim, Jakucs János Anyám tyúkjai I-III. fotorealisztikus
és foltosan festett munkáiban a hagyományos élet őrződik meg, felhasználva az elődök
(Koszta József, Fényes Adolf) által megteremtett szín- és fényvilágot. Aranyi Sándor Hajnal a
Tiszán műve letisztult, szinte minimalista mestermunka. Ásztai Csaba Hortobágyi torzó olajvászna finoman áttűnő formát mutat, egyszerre lehet tornádó, karját széttáró apostol és bikafej. A táj nála emberi szemmel nézett és látott, még akkor is, amikor az állati sziluettet formázza képpé. Balázs Barna Imre Késő nyár képén a víztükör csillogása megidézi az itt és
most örömét, és a tiszavirágzást is, az elkerülhetetlen mulandóságot. Árnyas Koppány Ákos
nevén nevezi a gyereket, Szőke-Tisza-Virág III. címet adva festményének. Se folyó, se Tisza, se
virág, csak a lerombolt, omladozó épület haldoklását látjuk. Fürjesi Csaba Dokk I. képén nem
látni hullámtörőt, csak a jól ismert Fürjesi-féle hullámverést. Csővezeték és vízállásmérő. A dokk szó ma a fiatalok körében alig ismert, számukra a dokkoló mobil eszközhöz csat1

Lengyel Menyhért: A csodálatos mandarin, Nyugat, 1917. 1. szám (http://epa.oszk.hu/00000/
00022/00213/06508.htm)

2014. december

133

„

lakozási lehetőségeket jelent, vagyis portokat, ami egyben az akkumulátort is tölti. A port jelentése jól kapcsolódik a dockhoz, hisz 'kapu', 'kikötő' a jelentése. A képen semmi se csatlakozik, hajót se látni, csak a hullámok vibrálása mozgatja a képet, csendesen, titokzatosan.
Bondor Csilla Vadlesőrszem installációját Orosz István is megirigyelhetné, Deszkametriái
jelennek meg előttem. Itt a térhatás felfokozott, a művész videóval is rásegített, szinte belénk
szúr a magasles építmény sarka, lebeg, kikel magából, benne vagyunk mi is a képben, nem
enged el, mi válunk vadászokká, vagy vaddá? Többször közel megyünk a képhez és világosan
látjuk a sík felület deszkáit. Szenteleki Gábor Monológ-ja csupa fül. A nyelv is belóg a fülbe,
oda beszél. Saját magának. Beretvás Csanád Halászemlék szobrát a háló tarja össze, zsákmánya megkövült. Menasági Péter Fönix alom (Világtojása) szobor címét először álomnak olvastam. Brancusi szobrait láttam meg benne.
Más világot robbantanak elénk Gaál József Transhuman fetish I-IV. szobrai. Vasrácsok, huzalok tartják össze a fejeket, szét ne robbanjanak, a bárányok hallgatnak, megrettenünk, kik
is lehetnénk és talán vagyunk is. Kiss György Én még vagyok bronzplasztikája a világból kifele
tartó ember profilját mutatja. A hunyorgó tekintet a mélázó, megengedő figyelmet és elvárást
közvetíti, el vagyok magamban is, de figyelek, vigyázzatok, átlátok rajtatok. Kántor Ágnes
grafikája Szavak I., III., mint egy sál, osztja az emberi testet, némává tesz, és nyakaz is egyben.
A magány gyolcsa, a páros lét összetartozó jele, az elválás lehetetlenségét és az egymással
élés fojtogató légkörét is kifejezi.
Nem hiányzik a játékos-agresszív provokáció sem (Go East). A szellemi konstrukciók képi
valósága kortünet (Kéri László: Irányok), senki sem őrült meg, de ott a félelem és szorongás a
jelentől, a múlt elvesztésétől, megsemmisítésétől. A tűrőképesség flexibilis, Holtak szigetévé
válik a táj, amelyben a szorongó ember kénytelen élni. Nincs tabudöntögetés, de van a valósággal való szembefordulás és szembenézés (Az év nyula, Multi-kulti II., Szőke-Tisza-virág III.,
A száműzött parkja, Titkosítva III., A készülő Tisza szobor, Csúszópénz, Legraffitizve A, B, Szénrakodó, Tavaszi park, Offshore stb.). Azok a művek sikerültebbek, ahol a politikai erkölccsel és
a vallási morállal való kapcsolat többlépcsős, többsíkú, kevésbé nyilvánvaló. A didaktikusság
(Offshore, Csúszópénz, Az év nyula, Fönix alom stb.) a szellemes ötletet lefokozza, az egyértelműség a nézőtől veszi el a gondolat tovább gondolását, a megfejtés megszenvedett örömét.
Nincs tematikai rend, a kurátori ízlés határozza meg a képek elhelyezését. A neves művészek sem kerülnek egy terembe, megosztásuk természetesnek hat. Az egyik kép előtt állva elfog egy érzés. „Minden csendes körülöttem, az ablakon túl sötét van. Sehol semmi fény. A csillagok mindig tisztán látszanak, de ma olyan felhős az ég, hogy hiába keresném őket.”2 Incze
Mózes Léthatár I., II. műve az, ami leköt, kiszakít a kinti és benti világosságból. A művész és
modell világa, esendősége, viszonylagossága, műtermi csendje, a valóságból kilépő és valahol
a valóságon túl maradó modell alakja jelzi az alkotás gyötrelmeit, befejezetlenségét, a hiátust,
a magányt, az örökös rákérdezést, miért és hogyan van valami és hogyan nem lesz. Falak
vannak, vízszintes és függőleges falak, átjárók, tükrök, síkok és dimenziók. Ahogy a fehér szín
kiemeli a női modell ölét és lábát, a művész köpenyét, egymásra rímelteti a tárgyat és alakot.
A háttér biztonságát felszakítja az elmosódó festék, a piros vonal dimenzióváltást jelöl, egy
más síkot és világot. On air, kigyullad a piros lámpa bennem, hasonlatossá leszek, mint Pavlov kutyája. Reflex. Portré és egy olyan önportré, amelyen nem látható a művész arca, tekintete, de ott van, mi válunk művésszé, és talán a látott modellé is.
2

Murakami Haruki: Norvég erdő, Geopen Könyvkiadó, 2013, 129.

„

134

tiszatáj

KÖLÜS LAJOS

Szellemi útkeresések
Az évenként megrendezett Vásárhelyi Őszi Tárlatnál is feltehető a kérdés: Milyen világot tárnak elénk, nézők elé tudatos és tudattalan mechanizmusokkal a bemutatott művek? Hol, mikor, mely műnél tapasztaljuk meg a végtelen teret és a megállított időt? Milyen pszichologikai állapot jelenik meg a művekben, hogyan is szemlélik az alkotók (visszatérők és újak)
az eseményeket, az élményeiket, az emberi viselkedést. …valójában mi is történik, amikor a
valóságot úgy tapasztaljuk meg, ahogy …ők?1 Miként akarják és tudják megjeleníteni a lehetetlent. Döntő többségük racionális alapon kezeli környezete elemeit, állapítom meg. A látás
olyanfajta tapasztalatát vizsgálják, amely kevésbé szürreális, a lelki folyamatok áttekinthetőek, még akkor is, ha az értelmezési lehetőségek széles horizontját kínálják fel. Ha jelen is van,
nem uralkodó a kétértelműség, a paradox viszony, az egyértelműség hiánya. Breton automatizmusa (gondolatok szabad folyása) összefonódik a tudatossággal, a belső fegyelmező erővel, és különös hatással bíró művek jönnek létre. Ez a lelki önszabályozás a legerőteljesebben
Szabó Ábel, Fürjesei Csaba, munkáiban érhető tetten. Nincs kuszaság, nincs ziláltság. Talált
tárgyaik (objets trouvé) egyszerre hordozzák a racionális világ elemeit, és konkrétságukkal
mégis az irracionalitás felé mozdulnak el.
Kéri László, Incze Mózes, Felházi Ágnes esetében a perspektívaváltások izgalma és váratlansága a látomások dinamizmusából ered. Egyidejűleg több szempontból és dimenzióból
vizsgálnak helyzeteket. A szemlélő figyelme nem pihenhet, nem szűnhet meg, ha néha fel is
függesztődik, a látott rejtély és rejtvény értelmezése miatt. A torzulás, az anomália számos
műben jelen van, akár tárgyként, akár szemléletként. Sokkol Gaál József szobra Transhuman
fetish I-IV. Fa, vas és bőr. Visszavarrás, felvarrás, a bokszoló védtelensége, a baseball kegyetlensége, modern gladiátorok harciassága, küzdelme, és Frankenstein mozdulata, a hiányt pótolni lehet. A rács, a vas összetart, történjen bármi is az arccal. Ez is portré, csak karakterében más. Önportré is? Szerintem igen. Egy látomásos önportré, benne az álom és vízió, a félelem és a vadság keveréke.
Incze Mózes műve Léthatárok I-II. a művészi küzdelmet mutatja, a látványt és a nem látó
szem vakságát, hogy hiába a szem, valami nem látható, továbbra is láthatatlan marad. Fürjesi
Csaba Dokk I. képe is a láthatatlanságra utal, a kívül helyezésre és a kívül maradásra, az elhagyottságra. Ezek a motívumok vörös fonálként húzódnak végig a tárlaton. Bondor Csilla Vadlesőrszem képe mutatja, hogy a figura jelen nem léte nem zárja ki, hogy a hiány jelenlét legyen, hiszen a helyet ember készítette, a tárgy, amit létrehozott, a készítőjére vall. Nincs a
kép címkéjén, hogy milyen technikával készült. Olaj és deszka, de nem látom a videót, nem is
keresem. A szokatlan perspektíva köt le, a mélység, amely a síkból „kiáll”, formát ölt, elárulja
önmagát, már nem is les többé. A vad szemszögéből igen.

1

Linde Salber: A művészet én vagyok! (Salvador Dalí), Háttér Kiadó, 2005.

2014. december

135

„

Kéri László Irányok vászna a káoszt fogja össze, a kilendülést, a helyben maradást, nincs
tenger, csak két alak néz ki a tengerre, hogy vízben vannak, nem is vesszük észre, az úszógumi ellenére. Az izmos felsőtestek a küzdelemre utalnak, senki kezében nincs evező, a kéz lesz
azzá. Katasztrófa, süllyedő hajó, még a felszínen vagyunk, a mentőöv megment-e bennünket,
kérdés. De az öt figura közt nincs összhang, másfelé eveznek, kavarnak, fejetlenül menekülnek, még akkor is, ha egy személynek fogjuk fel őket, fázismozgásnak a mozdulatokat. A jégcsapszerű ékek a kép síkjában teret metszenek és irányt jelölnek, a lehetetlent. Vancsura Rita
Ingóságomat unokámra című akvarellje akár fotó is lehetne, de mégsem az. Egy régi stílusban
megfestett szobabelső. Minden a helyén van. Ott a tv, ez visszahelyez bennünket a közelmúltba, a falusi világba, ahol még van patina, ha kopott is, ha öreg is, de megvan, becsülik, élnek benne.
Az örök szépséget és nyugalmat, biztonságot jelenti Hús Zoltán két képe, B.M. arcképe és
a Pecás. A sötétből kivilágló női szem magabiztossága, a piros ruha maga a kihívás, az ördögi
csábítás. Kalapjának fehérbe játszó színe is a kellemet, a könnyedséget mutatja. A művész
háttérbeni arcképe a bölcsességet, az apát hivatott jelölni. Poharaznak, ünnepelnek, vagy
gyászolnak, tort ülnek, vagy menyegzőt. Akármelyik lehet. A kép kis mérete ellenére is monumentális.
Szvet Tamás Rétegek – Szőnyi utca fája, üvegje, videója a tükrözést állítja középpontba, a
többoldalú és többszólamú szemszöget, a látványt, annak égi és földi mását. Ahogy mai világunk megjelenik a házfalakon, a tv-ben, a fényképeken. Az azonosság folytonosságára és
időnkénti hiányosságára, mert az ideál valahol elveszett, keressük, de nem találjuk, amit találunk, az mindig eltér attól, ami bennünk él. Felházi Ágnes Kijárat című képe egyszerre enteriőr és egyszerre tájkép is. A kék, zöld és sárga színek egymásba olvadása, elfolyása és csomósodása az éber lét és az álom határát teszi felismerhetetlenné. Borbély Gábor Architectura
VIII., Object II. alkotása szimbolikusan a belső utazást járja körbe, hasábja éles fejszére, bárdra hasonlít, vonalainak burjánzó forgataga a lét bonyolultságát és átláthatatlanságát idézi
meg.
Balogh Sándor Fragmentum-ja (faragott, csiszolt márvány) egy női mellet ábrázol, torzóként, maradványként, a szépség egyetlen formájaként. Burai István Kötött forma, Titokzatos
arc műve is az egyszerűségével, ősiségével hat, amikor még semmi sem tagolt, semmi sem
rész, csak egész. Bukor Tibor rajza, Kapuban, egy öregembert ábrázol, aki derűvel és mosolyogva néz az utcán elhaladókra, belső békéje jelenik meg arcán. Talán egy kissé idealizált
portré, miközben a férfi ruházata a rendet, a jómódot sugallja.
Remek ötletek jelennek meg (Széri-Varga Géza: Az év nyula), érezzük az iróniát, de azt is,
ebben az ötletben több volt a lehetőség, miként Szőke Sándor Várakozás terrakottájában,
mint ami megvalósult. A biciklivé váló bronzszobor (Tóth Ernő:Két kerékkel több) nem a didaktikus, talán ironikusnak ható címadással tűnik ki, hanem a biciklivázzá változó test ívelt
formájával. Nagyon jó ötlet, de valami kimaradt, érzem a hiányt, kézzel hajtom a kereket, miközben én vagyok a bicikli. Ujj Zsuzsa képe (Továbbá azt álmodtam, hogy két macska voltam
és játszottam egymással) már-már giccsesnek hat. Szerintem az is. Egy kicsit. Nézhető, Duchamp is mosolyogna talán. Szatirikus Szalay Pál Off shore festett fája, a szamárháton igyekvők portréja, itt a címadás több mint a szobor. Szabó Klára Petra Analízis sorozat I. (Merülés),
II. (Zuhanás), III. (Ablak) a gyermeki vágy kifejeződései, felhőbe lépni és lenni, akár egy álom,
amely az égbe repít, szárnytalanul is. A tér formázása és perspektívájának változtatása, le-

„

136

tiszatáj

begtetése teszi látványossá a képet, és könnyeddé, ami látszat, mert itt mégis egy létformáról
van szó. Valaki már így él, valaki erre az életformára vágyik.
Papageorgiu Andrea Ismeretlen utakon, Műterem ábrázolási módja parafrázis, festési
módja miatt. Talán az irónia közelebb vitt volna a múlthoz, a vállaláshoz, a tisztelgéshez egy
előd előtt. Nagy Gábor Szénégető képe a rendíthetetlen ólomkatonát juttatja eszembe, és a
füstös mozdonyt, amely ontja a levegőbe a fekete-fehér füstöt. Korom-világ. Merényi Dávid
Halottak szigete tobzódik a színekben, jól eltalált címadással. Kompország katonájaként tudom, hogy milyen, ha mindent szabad, ha minden szabad. Városban élünk, falun csak lakunk.
A tárlaton a legerősebb vonulat a tájkép. Legyen az természeti vagy ember alkotta táj. Balázs Barna Imre Késő nyár-ja a víz felszínét, hullámait zöldes árnyalatba oltja, coloritja ragyog, a nem látható mélyet is megszólítva. A víztükör metamorfózisa, egységessége, harmóniája, kiegyensúlyozottsága, a pillanat nyugalmát és tartósságát ábrázolja. Balogh Gyula két
olajképe, Legraffitizve A és B, a régi, vakolatában omladozó házfalat és egy bejárati, lemezkaput állít szembe egymással. Az enyészet és a stoptábla, a villanypózna, lemez a külvilágról ad
hírt, a változásról, a jelenlétről. Miközben valami pusztul, talán örökre. Éles ellentét Bíró Botond Go East képe, Magritte és de Chirico világát megidézve, minden a levegőben, az irány viszont határozott, előre, de az ugró férfi épp az iránnyal szemben emelkedik a levegőbe. Rossz
irányba tart, nem tudjuk. Ki a szabadba, adja tudtunkra Cseke Szilárd: Fényképész és modellek
erdőben. A képek erdejében állok. Semmi botrány. Édouard Manet Reggeli a szabadban képe
botrány volt. Cseke képén a színek beleolvadnak az erdő zöldjébe, ugyanakkor idegen testként ki is válnak, célpontok. Szabó Ábel Fég, Ferencváros, Zóna című képei az embertől elidegenedett tájat ábrázolják, olykor idealizálva (Ferencváros), színesebbé téve, mint az a valóságban látható. Egyik sem holdbéli táj, ember által használt és kihasznált terület. A Fég háttér
fénye burok is, menekülő útvonal, beletörődés, nincs változás. A gyom mindent felvert. Szabó
Éva Mária Kerítés az utca végén I. akvarelljén még a kerítés zöld, de a futónövényzet kiszáradt, elhervadt, Csipkerózsika álomba merült. És nincs senki, aki új életet lehelne ebbe a
kertbe.
Szakszon Imre is fotórealistán ábrázol emberi tájat, benne az elzártság, a lehatárolt tér,
a kivonás, az elrejtés, miközben a Tavaszi park képen a mező fut a végtelenbe, a szürkeségbe.
A Hátsó udvar előre tör, mutatja magát, de megmarad örökös elzártságában. A játék az, ami
életteli pillanatként megjelenhet ebben a kerítéssel túlzsúfolt tájban. Székely Beáta emberi
alakokat helyez a pusztai tájba. Örökít és őriz. Visszaidéz és visszamutat. A pont/Napimádók
képen a pásztorok mint jövendőmondók állnak elénk, küldöttek, fejük felett az Esthajnal csillag. Valaki megszületett.

VANCSURA RITA: INGÓSÁGAIMAT UNOKÁMRA



IRODALMI FOLYÓIRAT
Megjelenteti a Tiszatáj Alapítvány Kuratóriuma
a Csongrád Megyei Önkormányzat,
Szeged Megyei Jogú Város Önkormányzata,

a Magyar Nemzeti Bank és a Nemzeti Kulturális Alap
támogatásával.

HÁSZ RÓBERT főszerkesztő
ANNUS GÁBOR, ORCSIK ROLAND, TÓTH ÁKOS szerkesztők
DOMÁNYHÁZI EDIT korrektor
SZÉKELY ANNA szerkesztőségi titkár

Felelős kiadó: Tiszatáj Alapítvány
Szedés, tördelés: Tiszatáj Alapítvány
A lapot nyomja: E-press Nyomdaipari Kft.
Szeged, Kossuth Lajos sgt. 72/B
Felelős vezető: Engi Gábor
Internet: www.tiszataj.hu e-mail: tiszataj@tiszataj.hu
Online változat: tiszatajonline.hu
Szerkesztőség: 6741 Szeged, Rákóczi tér 1. Tel. és fax: (62) 421–549.
Levélcím: 6701 Szeged, Pf. 149.
Terjeszti: Lapker (Magyar Lapterjesztő Rt.)
Előfizetésben terjeszti a Magyar Posta Rt. Hírlap Üzletága 1008. Budapest, Orczy tér 1.
Előfizethető valamennyi postán, kézbesítőknél,
e-mailen: hirlapelofizetes@posta.hu, faxon: 303–3440
További információ: 06 80/444–444
Egyes szám ára: 600 forint.
Előfizetési díj: negyedévre 1500, fél évre 3000, egész évre 6000 forint.
ISSN 0133 1167

Ára: 600 Ft
Előfizetőknek: 500 Ft

