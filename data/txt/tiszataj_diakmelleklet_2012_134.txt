u/1.
TI

A TISZATÁJ DIAKMELLEKLETE
134. s z á m

FRIED ISTVÁN

Adam Mickiewicz
olvasása közben
V

„a végtelen jég honában megpihenve
letörlöm azt a könnyet, mely fentről hull szemembe,
s északi csillagokra várok a ködön át,
amelyek felidéznek téged s Litvániát."

(Marylához, Kálnoky László ford.)
Mickiewicz életpályája és
életműve jellegzetesen
keletközép-európai irodalmi sorsot
Példáz,
megszakítottságával,
az irodalmi tervezés nagyszabású volta és a kevéssé kedvező körülmények között létező
feszültségek életművé formálásával. Elsősorban a lírában,
a verses epikában és a drámában, valamint az értekező
próza egy változatában
vitte
végbe a romantikus
áttörést,
amelynek fontos
hozadéka
egy újszerűnek ható, európai
terminológiájú műfaji rendszer létrehozása.

Meggondolkodtató, ugyanakkor a történeti/irodalomtörténeti kontextusból következik, hogy a „nemzeti költő" sokáig
magától értetődőnek tartott, mára számos vita, probléma
okává minősült „státusa" a romantika periódusában fogalmazódott meg igénnyé, lehetőséggé, költészet és befogadói
közösség egymást értő (?) „nyelvének" reprezentációjává.
Mindez régiónk jellemző „fejleménye", noha megosztottságról, risorgimento-nacionalizmusról Európa más, nem feltétlenül sokkal szerencsésebb tájainak historikumáról is értekezhetünk, az olasz és a német újraegyesítési mozgalmak
kulturális vetülete azonban a kelet-közép-európaitól eltérő
módon alakult: Giuseppe Verdi ugyan „nemzeti" zeneszerző,
bibliai tárgyú és olasz történelmi operái (mint többek között
a Nabucco, A szicíliai vecsernye, A legnanoi csata) megszólaltatják az itáliai össznemzeti aspirációkat, hangot kölcsönöznek a hazafias szólamoknak, még ellenségkép fölvázolását is
elvégzik, mégsem a Vörösmarty Mihály vagy éppen Adam
Mickiewicz jelezte nemzeti költészet és költőszerep elgondolásai szerint. Miként a német irodalom helyenként igen agresszívan tudatta egység-követelését, rajzolta meg a múlt és
a jelen érvényesnek elfogadható önképét, alkotta meg a nemzeti tudományok rendszerét (a nyelvészetben, a folklorisztikában, az irodalomtörténetben és a történetírásban), csakhogy a magyar és a lengyel nemzeti mozgalom előtt eltérő
célok és feladatok késztették a közvéleménnyé alakuló, a fel-

T S £

55 12

diákmelléklet

gyorsuló európai történelem kihívásaira méltó feleletet váró közösséget: a politikai törekvések (melyek korlátozottsága ellen is küzdeni kellett) és az irodalom által létrehozandó nemzet- és személyiség-felfogások összhangba hozása immár halaszthatatlanná lett, a klasszika
egyetemességre irányuló nemzetiessége mellé vagy annak helyén, azt előzményként kezelve
vagy integrálva a romantika „univerzalitás"-át szintén a nemzeti mozgalommal harmonizáló
irodalom révén kell valóban kortársivá/kor- és időszerűvé tenni. S ha jó néhányan a romantika első kelet-közép-európai hullámának némely költőjét részint elmarasztalták, részint
éppen ellenkezőleg: egy nemzeti Pantheonba zárták, kultuszát építették, akkor egyfelől az a
tézis fogalmazódott meg, miszerint az önként vállalt feladat-poézis lényegében saját lehetőségei alá szorította a nemzeti költő szerepébe kényszerültet, s ezzel korlátozta „romantiká"ját, másfelől viszont az emelte a szóban forgó alkotó jelentőségét, hogy elsőként lett általánosan elfogadott, vezető figurája egy nemzeti költészetnek, s e költő-szerep viselésére mintegy
messzeható példát adott, sőt, ennek segítségével jelölte ki a nemzeti költészet számára követendő utat. Amely vezethet a nemzeti költészeti fénykorhoz, egy XIX. században megformált
költészet/költő-eszményhez, amelyet a későbbi korokban számon lehet kérni: nem feltétlenül a romantikus hanghordozást, inkább azt, amely azt a hanghordozást nemzetiesíteni, a meghatározott periódus olvasói/személyiségei számára el/befogadhatóvá volt képes tenni.
A kelet-közép-európai irodalmak között a lengyel az, amely a XVIII. században létrehozta
a maga differenciált irodalmi/kulturális rendszerét, nemcsak a műfajok tekintetében, hanem
például a színházi életre, a sajtóra gondolva is: a XVIII. század utolsó harmadában már nem
kellett olyan nyelvújítási/prozódiai küzdelmekbe bocsátkoznia a szerzőknek, mint a magyar
irodalomban. S bár Lengyelország három ízben történt felosztása, majd a XIX. század első
évtizedeinek fordulatai szűkebbre vonták a kulturális élet lehetőségeit, a németesítési és
oroszosítási nagyhatalmi szándékok pedig kifejezetten a lengyel művelődés visszaszorítására
irányultak, jó darabig az egykori Lengyelország nagy részén kontinuitásról lehetne értekezni,
még ha erősen kifáradó klasszicizmusba ütközünk is (mint amilyen az ún. varsói klasszicizmus volt), a megmerevedő esztétikai nézetekbe egyre több morális előítélet csempésződött
be, az 1810-es esztendők végére, az 1820-as elejére nyilvánvalóvá lett az irodalmi/esztétikai
váltás szükségessége. A német irodalomban ez olyanformán történt meg, hogy a XVIII. század
végére formálódott romantikus kör nem tudta vagy nem akarta kétségbe vonni Goethe művészetének korszerűségét, 1795 és 1805 között Goethe és Schiller együttműködése párhuzamos a jénai romantika ön- és költészet-meghatározási kísérletével, (világ)irodalom-felfogásának kikristályosodásával, irodalom és bölcselet kölcsönösségének eltérő tudatosításával. Goethe tekintélye és művészete azonban az 1830-as esztendők elejéig tolta ki a „művészeti korszak" végét (persze a romantika hullámain érkező Heine újszerűség-programját legalább olyan mértékben a jénaiak, a heidelbergiek meg a sváb iskola ellenében alakította). Az
angol romantika „nemzedékei" közül éppen az, amelynek poétái közül Byron (költészete, személyisége, legendája) válik az európai irodalmi közvéleményben reprezentatívvá, jut el a lengyel és természetesen a magyar irodalomba (az oroszba úgyszintén, de a csehbe meg a szlovénba is): Mickiewicz - mint összegyűjtött műveiből kitetszik - anélkül, hogy maga byroni
figurává lett volna, senkitől nem fordított annyit, mint az angol költőtől, fordításai nemcsak a
lengyel irodalomban visszhangoztak, hanem a csehben is (például Karel Hynek Máchánál).
S lényegében a lírai és a líriko-epikai, valamint az epikai „én"-t a költészetbe kivetett, számkivetett, sors üldözte prométheuszi személyiséget (a Faust második részének Euphorionját)

132. szám

27

??

segített megszületni. Az a szabadság-eszme, amely elsősorban a szokások, a végzet, a társadalom, a konvenció megszabta erkölcs ellen körvonalazódott, egyben alkalmat kínált a korszak reprezentatív szubjektumának irodalmi alakká transzponálására, már Byronnál sem
függetlenül attól a Napóleontól, akinek karriertörténete és egy heroizmus-elképzelés együtt
teremtette meg irodalmivá (és festészetivé) váló legendáját. S nem egészen mellékesen, még
az összegző jellegű Pan Tadeuszból is kihallatszik az 1810-es esztendők elejének reménykedése: nemcsak az emigráns lengyel légiók harcolnak Európa háborúiban a Lengyelországot
felosztó hatalmak ellen, a francia forradalom utáni időszak hadseregeiben, hanem az Oroszország ellen induló Napóleontól remélik Lengyelország függetlenségének helyreállítását, az
elbeszélő költemény szereplői várják az emigránsok üzeneteit (esetleg az általános felkelésre), a falusi környezetben lezajlott orosz-lengyel csetepaté mintegy kicsinyben a lengyel függetlenség eszméjének tükörképeként is értelmezhető. Maga Tadeusz úrfi sem lát más megoldást, mint csatlakozni azokhoz, akik Lengyelországot fel akarják szabadítani, a hazafias érzelem a megszólaltatott zene segítségével lesz igazán és közvetlenül érzékelhetővé. S ha már a
zene került szóba: Chopin c-moll etűdje feltehetőleg azért kapta díszítő jelzőnek a „forradalmi"-t, összefüggésben az 1830-31-es esztendők és előkészületei eseménytörténetével, mivel
belehallották/hallgatták azt a Mickiewicznél is meghatározó elszántságot, reményt, kétséget,
ábrándot: romantikát, amely áthatja a Pan Tadeusz epilógusát, de amely nélkül egy korábbi,
vitát kiváltó epikus költemény, a Konrád WaUenrod nem születhetett volna meg. Hogy Mickiewicz életrajzába is bepillantsunk: oroszországi száműzetésében keletkezett a mű, Odesszában kezdte el írni, lényegében Moszkvában fejezte be, és Szent-Pétervárt jelent meg 1828ban.
Közben óvatosan közelítettem a „nemzeti költő" kérdésköréhez, amely első megfontolás
szerint aligha volna összeegyeztethető a byroni költő/költészet-minta példaadásának elfogadásával, maga Byron, de Shelley sem volt „nemzeti költő", Mickiewicz és Vörösmarty azonban
ilyenként fogadtatott el, Mickiewicz éppen a Konrád Wallenrodda\ lett az. Egy olyan (egyébként a történelemből ismeretes) alaknak megjelenítésével, aki nem pusztán igen súlyos erkölcsi kérdéseket megítélve kérdéses (szabad-e, lehet-e bármily nemes célért nem nemes
eszközöket igénybe venni), hanem aki olyan - ha úgy tetszik - műfajteremtő epikának főszereplője, amely a szélsőségektől, a személyiség hipertrofizálásától sem visszariadó romantikának reprezentánsa.
Mármost fölvethető a kérdés: a nemzeti költői és a romantikus költői szerepnek feltétlenül egybe kell-e esnie, a kelet-közép-európai irodalmak romantikus fordulatából következik-e a nemzeti költői szerep megszerveződése, kidolgozása, vállalása, elfogadtatása a mindkét szerepet előírni szándékozó „közvéleménnyel"? Annál is inkább jogosnak tűnő problémakörről van szó, minthogy a lengyel és a magyar nemesi társadalmak életformájaként megjelölhető életérzés, világnézeti jellegű értelmezési stratégia, a hazai kis és „nagy" világ szembesülése során keletkező ellentmondások mintha kevéssé kedveznének a sors üldözte alakok, a véres, horrorba fúló, esetleg „gótikus" történetek irodalomba fordításának, a szenvedély vezérelte, sors/végzet sújtotta hősök történetbe/történelembe (vissza)forgatásának.
A byroni példamutatás bizonyára vonzó perspektívát ajánlott Vörösmartynak is, Mickiewicznek is, de az akár civilizációs mélységekből felkiáltó költő előtt ott magasodott a „tett" romantikája, az „Előttünk egy nemzetnek sorsa áll" - hívószava, olyan retorikát igényelve,
amelybe nem, vagy alig volt beilleszthető a nemes lelkű kalóz, a távolságokat legyőző lovas,

5 5

12

diákmelléklet

akinek lételeme a száguldás, s tér és idő legyőzése; ellenben a morális imperatívusz, a kor
„érzemény"-ének formát kereső és találó igyekezete mindennél előbbre valónak látszik. Az
igazolhatónak tűnő kérdés azonban legfeljebb „szónoki" lehet, Vörösmarty is, Mickiewicz is
meg tudták teremteni a - jobb szó híján használom - a szintézist a romantikus meg a nemzeti
között, sőt, a legtöbb esetben mintegy szinonimaként használhatták a kortársak (az utókor is
természetesen), miszerint a klasszicizmussal szemben (de a felvilágosodás eszmeiségét általában meg nem tagadva) megalkotják a nemzeti romantika periódusát, olyan műfaji teljességet kínálva föl az olvasóközönségnek (a lírában, a verses epikában meg a drámában), amely a
klasszicista-hagyományos esztétika szempontjából rendhagyónak, szabálytalannak, szinte
egyszerinek minősíthető, ám elfogadhatóvá e műfaji rendszer éppen azáltal lehet, ti. a rendkívüliség, a szabályszegés egyenes következménye a korszakváltásnak az eddigiek alapján
majdnem értelmezhetetlen retorika, történetszövés, nyelvfelfogás és emberkép bevezetésének az irodalomba. Magam is megemlékeztem (mások kutatásai nyomában járva, azokat
továbbgondolva), hogy a régió négy nagy romantikus költője, Mickiewicz, Vörösmarty, Mácha és a szlovén Preseren a klasszikából léptek át a romantikába, a klasszikával szemben
(velük kimondott és művekbe rejtett küzdelemben) kísérletezték ki a korszerű megszólalás
nyelvi-műfaji lehetőségeit. Röviden emlékeztetek arra, hogy egyfelől Mickiewicz meglehetős
látványossággal fordult el az ún. varsói klasszicizmustól, s a klasszicizmus kritikusai/esztétikusai nemigen lelkesedtek a mind inkább kiteljesedő romantikáért. Igaz, Mickiewicz mintegy
a lengyel romantika atyafigurájává emelkedett, tőle elfordulni, ellene lázadni az őt követő romantikusoknak feladatul fogalmazódott meg, Stowacki és Krasinski továbblépett a Mickiewicz megkezdette, kidolgozta úton, és olykor Mickiewiczcsel szemben igyekeztek hívek maradni a „haladékony időhöz". Ugyanakkor azt sem árt tudomásul venni, hogy Mickiewicznek
megdöbbentően kevés ideje volt életműve megteremtéséhez, mintegy tizennégy esztendő, ez
alatt az idő alatt kellett az elégiától az ódáig, a szonett-tői az elbeszélő költeményig, az emberiségkölteménybe átcsapó szertartás-drámától a ritmikus prózába átcsapó (vallomásos)
értekező műfajig végigjátszani azokat a műfaji lehetőségeket, amelyek nem a klasszicista
stílusnemi elképzelések hármassága szerint tagolódtak szét, hanem egy újfajta műfaji hierarchia ajánlatával kísérelték meg az angol, a francia (Victor Hugó) és részben az orosz (Puskin) romantikával azonos nyelvet beszélő irodalom létrehozását. Másfelől viszont Byrontól
Petrarcáig, az általa teljes joggal tisztelt és részben követett Trembeckitől Schillerig kalandozta be, értelmezte saját művé a „világbirodalmat, ifjúkori tájékozódását a voltaire-i komikus eposz iránt némileg elfeledve/feledtetve. A romantikus eposz megírásával az 1820-as
esztendők nemzeti hőselképzelését segített körvonalazni, míg Pan Tadeusza nem pusztán a
gyermekkori élet/ábrándok idézése eltűnt idők nyomában járva, hanem olyan múlt-jelen
szembesítés, amely nem kizárólag a mű tematikájában bukkan föl, hanem a műfaji változatok
szembesülésében is: idill és tragédia lehetőségként fölmerülésében, a törvényen kívülivé lett
vezeklő és az új bűntelen nemzedék magatartásformáinak összevetésében, egyben „immanens" poétikák vitájában, természeti és művi, anyagi és szellemi, ösztönös és tudatos, kisvilágbeli-nagyvilágbeli, valóság közeli és ábrándokban élő egymásra vetülésének, egymáshoz
viszonyulásának történetté formálásában. A Pan Tadeusz mintha végső szava lenne a költőnek, nyugati vándorévei során a publicisztika, a szervező munka, az egyetemi előadássorozat
mellett a lausanne-i líra jelzi, hogy a hallgatás mögött olykor megszólal (ha ritkán, ha a költészetet a zeneiségbe transzponálva) a költő.

132. szám

29

??

Ilyen értelemben rendhagyó pálya a Mickiewiczé, olyan értelemben mégsem, hogy a lengyelség egyik válasza a felosztásokra, a levert forradalmakra az emigráció volt. Párizsban
lengyel emigrációs központ működött, amely többek között megkísérelte 1848/49-ben, hogy
közvetítsen a magyarok és a szerbek között. Az emigráció létformává vált, talán azért fejeződik be a Pan Tadeusz cselekménye a lengyel állam helyreállításának reményével, a napóleoni
hadak, köztük a lengyel légiók közeledésének ígéretével, mivel, ami ezután következett egészen 1830-ig, a remények szétfoszlásának időszaka, az elbeszélő költemény idilli befejezését
már csupán a kijózanító, önnön jelenére tekintő költői beszéd követhette: sem a külső segítség, sem a felkelés nem ért, nem érhetett célba, sem a belső (lengyel) politika, sem a „világpolitika" nem hozhatta meg a lengyelek számára a függetlenség, az önálló államiság korszakát.
A múlt lezárásának akarása ennek következtében szinte kötelező erővel hatott a költőre, de a
romantizáló teoretikusra is. A nemzeti költő helyzetében meg kellett húzni a határt, át kellett
gondolni a romantika (lengyel) világszemléletéből következtethető magatartásformák célszerűségét, irodalmi „igazság"-át.
Az a Mickiewicz, aki a sokhúrú lírában, a romantikus én-hipertrófia epikájában, a népdal,
a népiesség dalszerűségében és a balladai meseszövésben teljesítette ki az alakuló, újragondolt, polémikus vonásokat viselő műfaji rendszert, aki kipróbálta az orientalizmust, nemzetközi mesemotívumok humoros történetté formálását, az előidők rituáléjának a jelenhez
címzett megszólaltatását, át kellett hogy tekintse az oroszországi vándorévek tapasztalatai
felől, mit tehet a költő, mit tett, mit kell a továbbiakban tennie, hogy a feladatköltészet didakszisát (mint eddig) messze kerülve, olyan személyiségelméletet vázoljon föl, amely ugyan
nem számol le teljesen a romantikus hőshöz fűződő illúziókkal (nem vonja kétségbe azt a
hősi pátoszt, amely áthatja Konrád Wallenrod alakját), mégis, részint elbúcsúztatja ezt az irodalmi alakot, részint melléje léptet egy másikat, kevésbé romantikusát, akár a gyermekkor
édeni ¡dilijében szerepeltethetőt: és e két típus szembesítésével (a Pan Tadeuszban a titokzatos apa és a naiv, majd öntudatra ébredő fiú párhuzamos történetének, a jelennek és az
emlékezetnek összenézésével) korszakzáró irodalmi cselekvésként szintetizálja, a személyes,
a lengyel - hangsúlyozottan irodalmi - történetben elhelyezve egy periódus tendenciáit, így
megtalálja azt a nézőpontot, amelyben komor pátosz és elnéző humor, rejtelmesség és kisszerűségében akár rokonszenvesnek tetsző kisvilági realitás, érzékenység és ennek az érzékenységnek ironizáló átvilágítása egyként láthatóvá, érzékelhetővé, érthetővé, értelmezhetővé lesz. A nemzeti költő nem szakít a maga kialakította romantikával, a prométheuszi ember
örök küzdelmének eszméjével, az emigrációba kényszerült költő azonban más (irodalmi)
feladat kidolgozásában is érdekeltnek mutatkozik: idealizálás, valamint ennek leleplezése,
a régi nemesi világ és ennek humorral némileg elidegenített szemlélete, a megjelenítésnek,
a természetszemléletnek maníros és a valós elképzeltetését vállaló módja még egyszer, utoljára, búcsúként kaphat formát, juthat nyelvhez, lehet történetté, az utolsóvá, amely egyáltalában elbeszélhető. Hiszen a Pan Tadeusz a lakodalom happy ending-jével cseng ugyan ki, itt
szakad meg a történetmondás, 1812-ben. De nem itt ér véget a mű, miként nem ez a (vég)kicsengése a Mickiewicz-életműnek sem. Hiszen a bevezetés elégikus tónusára egy epilógus
elégikus tónusa felel, keretbe foglalván a történéseket, amelyek az utalások, a célzások, az
idézetek (olykor önidézetek) segítségével viszonylag mélyen a múltba tekintenek, hogy
1812-vel záruljanak, az elbeszélhetőséget lezárva. Hiszen ami elbeszélésre, epikus műbe foglalásra érdemes, sugallja a mű, az az 1812-es eseményekkel befejeződik, ami azután az

55

12 diákmelléklet

1830-as évek második felében lesz, arra lehet gondolni, az felfakaszthat érzelmeket, de annak megjelenítését legfeljebb a cselekménytelen elégia képes közvetíteni. A Pan Tadeusz
epilógusa nemcsak az 1812-es évet követő fordulatok tapasztalatainak birtokában szólal
meg, hanem az 1830-31-es esztendőkéiben is: a magatartás, melynek fő ismertetőjegye a
hazáért hozott áldozat, az emigrációval azonosul. A „nyugati" vándorévek kezdete: a műben
érzékeltetett eseménytelensége, történet/történelemnélkülisége, de nem romantikátlansága,
hiszen mindenféle lengyel és nem lengyel száműzetéssel összecsengethető. Akár a Byronéval,
de a belső száműzetést megtapasztaló Puskinéval is. Itt jegyzem meg, hogy a politikai felszabadulás illúziójával leszámoló elbeszélő, a maga (narrátori) szerepét is föladja, nem egyszerűen nincs mit elbeszélni, ezt az emigráns létet nincs hogyan elbeszélni. Az elégia másképpen
a búcsú műfaja: a Pan Tadeusz epikus felfohászkodása Litvánia-hazát szólítja meg, ez a haza
adott teret egy Romeo és Júlia történetnek, a nemesi életmód megörökíthetőségének, a lengyelség önképének, szokások, előítéletek, esztétikai nézetek, pereskedések, örökségi viszonyok újragondolhatóságának, a hatalommal szemben tanúsított ellenállás hősi megjelenítésének, intrikákkal dacoló fiatalok szerelmi történetének. Az életnek, amely a teljességet, a sokféleséget, a hagyományok továbbvitelét igényelte aktánsaitól; de amely élet csupán Litvániahazában lehetséges. Amint a történeti fordulatok szétfoszlatták az újrakezdés reményét, a következő életszakasz gondolható a vándorévek címszó alá, Mickiewicz számára korábban
Oroszország, majd a nem könnyen megkapott útlevél segítségével Nyugat-Európa; némethoni, svájci, itáliai, franciaországi időzések kissé elhomályosították a költő-személyiséget, de
nem rejtették el azt, aki részint programot fogalmazott meg, részint szembe nézett a lengyelségnek, mint Európa „választott" népének problémáival. A lengyel nép és zarándokság
könyvei
(1832) kivételes hatástörténetet mondhat magáénak, jóllehet a lengyel emigrációnak nem
mindegyik csoportja fogadta lelkesen. Németül már 1833-ban napvilágot látott, az 1830-as
évek végén Kazinczy Gábor fordított belőle, s noha fordítását nem jelentethette meg, valószínűsíthető, hogy Petőfi Sándor is valamilyen módon tudomást szerezhetett a Mickiewiczműről. A két könyvből álló alkotás A lengyel nép könyve meg A lengyel zarándokság
könyve
részekre tagolódik és megkísérel egy olyan (széles) platformot fölvázolni, amely az egymással vitatkozó, összebékíthetetlennek tűnő nézeteket hirdető emigráns csoportok számára
általánosan elfogadható. S noha a bibliai hangvételű prózamű bővelkedik vallásos, sőt misztikusnak mondható elemekben, egyházi oldalról visszautasításban részesült, XVI. Gergely
pápa maga ítélte el Mickiewicz írását, amely a hit és a szabadság jegyében kívánja egyesíteni
a széttagolódott Európát. Beszédes példának szánta a lengyel-litván uniót, és a jelenben
uralkodó politikai helyzet, a levert lengyel forradalom tanulságait levonva, a lengyelségnek
messianisztikus szerepet szán; a romantika költője a maga küldetéstudatát, ha úgy tetszik,
prófétai szerepvállalását a lengyel népre, a világ zarándokaként egzisztáló lengyelségre ruházta át. Lényegében ez a gondolat hatja át a később befejezett Pan Tadeuszt, az emigrációs
sorsot vállaló lengyelek így tudnak hívek maradni hazájukhoz, ugyanakkor zarándokként a
világban Európa (és benne a lengyelség) megváltásán munkálkodnak. Aligha tévedés azt
föltételezni, hogy az 1840-es esztendők magyar messianizmusa, Erdélyi Jánostól Petőfi Sándorig, teljesen függetleníthető Mickiewicznek ettől a művétől, és itt Kazinczy Gábor fordítása
fontos közvetítő tényező, személyében nemcsak a magyar nyelv ügyét fél évszázadon át
képviselő Kazinczy Ferenc unokaöccse a hiteles személyiség (Petőfi Kazinczy Ferencről és
Gáborról is „megnyilatkozott"), hanem szláv ügyek értő tolmácsaként szintén megjelölhető:

132. szám

31

??

folyóiratokban fontos szláv kiadványokat ismertetett. Mickiewiczről egyébként a magyar
reformkor sajtója, olykor német forrásokra támaszkodva, szerezhetett tudomást. Jóllehet
költészetének befogadására egy darabig még várni kellett. Mármost a „népek tavasza" előtti
évtized a várakozásoké, a messianizmus jelentkezése a szlovák és a magyar irodalomban/kultúrában a lengyeléhez hasonló vonzáskörben értelmezhető; a nemzet/nép emancipációja, a bibliai hanghordozás fennköltsége, a szenvedés-tudat átfordítása a szebb és jobb
jövő ígéretébe; a lengyel és a magyar gondolkodásában a kereszténység (Európa) védő bástyája ugyancsak hasonló módon jelenik meg. Noha Mickiewicz Vörösmarty Mihálynak kortársa (egyébként ugyanabban az évben, 1855-ben haltak meg), a messianizmus révén Petőfivel rokonítható, ilyen módon a magyar romantika két nemzedékével, két hullámával párhuzamosan szemlélhető. Ami azért különösen érdekes, mert Petőfivel más személyiség- és
nép/nemzetszemlélet formálódik meg a költészetben, Vörösmarty kezdeményeit folytatva
ugyan, de legalább oly mértékben más, új minőséget képviselve. Vörösmarty költészete, majd
1848-as publicisztikája nem A lengyel nép és zarándokság könyvei irányába tart, s a Pan Tadeusz-sal rokonítható tematikájú rövidebb elbeszélő költeménye, A két szomszédvár kicsengése nem kevésbé tér el Mickiewicz történetének zárásától. Mindazonáltal Vörösmarty Byron-befogadásában és Mickiewiczében fölbukkan olyan elem, amely igényli, lehetővé teszi az
összeolvasást, a Vörösmarty-eposzok egyes alakjai Laborczán a Zalán futásában, Omár az
Egerben a meghasonlottságnak, a bűntudatnak, a bűnhődésnek a stációit járják végig (hasonló az ifjúkor vétkét sokszorosan megbánó-vezeklő Robak életútja); egyben Vörösmarty és
Mickiewicz a romantikával induló modernségnek első reprezentánsai, akikhez való viszony
során pozícionálódik a következő nemzedék ugyancsak reprezentatív költőjének helyzete.
S míg a romantikus költő a német és az angol, valamint az inkább kortársként működő francia romantikus poéta művészetére reagál, a nemzeti költő romantizáló hangsúlyai nem kiigazítják, hanem olykor lényeges pontokon (ezt el kell ismerni) módosítják az önnön prométheuszi személyiségét a költői megszólalás segítségével meghatározó romantikus költőt: és nem
feltétlenül romantikus forrásból merítve, a népköltészet felől érkező inspirációkat is befogadják. A népköltészet (vagy a népköltészetiként elkönyvelt poézis) befogadása ugyan jóval
korábban megkezdődik a lengyel és a magyar irodalomban, Herder hatástörténete mind a
lengyeleknél mind a magyaroknál a XVIII. század végétől kezdve jelen van a költői közgondolkodásban, a műfaji váltás akarása e téren is romantikus költőinkre hárul; a zeneiségbe
oldódó romantikus nyelvvel, a romantikus irónia műveket meghatározó módszerével szemben olyan egyszerűség-képzet megfogalmazódására lehetünk figyelmesek, nem utolsó sorban zsánerképek hatásos lírai műfajként való elismertetésével párhuzamosan, amely némileg azért fenntartja a különös, az érdekes, a naiv kategóriát, mint olyan kezdetre visszautaló
tényezőt, amelyből a kifejezetten nemzeti fakadhat. Nem csupán abból, de annak figyelembevételéből, annak hozzájárulásából, a műfaji paletta kiteljesítéséből. Vörösmarty is, Mickiewicz is a balladának hazai kezdeményezői közé tartozik, s az általuk meghonosított balladaváltozat kiválóan alkalmasnak látszik a romantika műfaji hierarchiája átstrukturálásának
elgondolásához. A történelemhez fűződő elképzelések tekintetében is vonhatók párhuzamok: az összehasonlító nyelvészet, ezen belül a szlavisztika diszciplínává, tudománnyá válásával a szláv népek rokonságának igazolása, bizonyítása kerül az előtérbe, míg a finn-ugrisztika nem ihleti meg a romantikát, ellenben tudományosabban kevésbé vagy egyáltalában
nem igazolható őstörténeti feltételezések igen nagy hatásfokkal. Ez az őstörténeti érdeklődés

55

12 diákmelléklet

a „pogányság" korába utalt mitológia, rituálé költőiesítésében érhető tetten: Mickiewicznél az
„ősök" ünnepe, szertartása, Vörösmarty eposzaiban az áldozatok „rendje", a pogánykori vallási vonatkozások járulnak hozzá az egykor-volt (?), az egykorinak elképzelt mítoszok, mitológia rekonstrukciójához. Ez a mitológia poétizálódik, romantizálódik át, lesz - etimológiás
játékot játszva - „regényes"-sé, egyben a nép/nemzetegyéniség megkülönböztető tulajdonságává. A romantikus ekképpen találkoztatható a nemzetinek feltüntetett-tel, az egyetemességre törő az egyediként elismertetni szándékolttal. Jelentékeny azonban a különbség, amely
aztán Mickiewicz életművében fontos szerephez jut: az 1830-as esztendőktől a szláv értelmiség körében a szláv irodalmi kölcsönösség eszméje terjed el, korábban a szlovák P. j. Safárik
a szláv nyelvről és irodalomról egyes számban beszél hatásos könyvcímével. Az csak mellékesen érdekes, hogy mind Safárik németnyelvű irodalomtörténete, mind Ján Kollár röpiratszerű fejtegetése a szlávok irodalmi kölcsönösségéről Pest-Budán jelent meg, és valójában az
1830-as esztendők végén, még inkább az 1840-es esztendőkben visszhangzott a magyar
gondolkodásban. Nyilvánvaló, hogy Mickiewicz másképpen fogadta a szláv nyelvrokonság
gondolatát, valamint az annak mentén körvonalazódó „szlávizmus"-okat, mint a német vagy
a magyar közvélemény. Az előbbi nem utolsósorban a lengyel felkelés leverését szem előtt
tartva, magyar részről pedig a szláv népek magyarellenesre fordítható összefogásától megriadva, az eleinte nyelvészeti/irodalmi/kulturális tervek, javaslatok, elképzelések mögött
meghúzódó vélt vagy valóságos politikai aspirációkat véltek fölfedezni, pánszlávizmusnak
bélyegezve meg azokat a szlovák vagy horvát mozgalmakat, amelyekből azért nem hiányzott
a hivatkozás - mondjuk így, leegyszerűsítve - az oroszokra. S ha a magyar közvélemény s
irodalom részvéttel emlegette a lengyelség sorsát, menedéket kínált a lengyel emigrációnak,
és lépten-nyomon hangoztatta a lengyelek iránt érzett rokonszenvet, aligha tekinthetünk el
attól, hogy a szlávizmusnak az orosz expanzióval azonosított formáját Wesselényi Miklós
röpiratában ugyanúgy veszedelmesnek, a magyar világot fenyegetőnek minősítette, mint a
lengyelek mástípusú szlávizmusát. Mickiewicz Párizsban, a Collége de France-ban előadássorozatot tartott a szláv művelődés történetéről, ez német nyelven is hozzáférhetővé vált, és
azt tanulmányozva a magyar olvasó akár fenyegettetve érezhette magát. Más kérdés, hogy a
párizsi lengyel emigrációs központnak, a Czartoryski herceg köré tömörült személyiségeknek véleménye különbözött a szláv kölcsönösség ideájától egy ideig áthatott Mickiewiczétől.
Az is elmondható, hogy ekkor már nem a költő Mickiewicz nyilatkozott meg, hanem a(z irodalomjpolitikus, aki az 1840-es évek Európájában kereste a lengyelség számára azt a helyet,
amelyből kiindulva megteremtheti magának életformáját, s amely kiindulópontja lehet egy
majdan megteremtődő lengyel függetlenségnek. Mickiewicz Puskinhoz fűződő viszonya meglehetősen érdekesen alakult. Ismerték, kölcsönösen becsülték egymást. Ám az 1830/31-es
lengyel forradalom és leverése értékelésében meglehetősen eltért egymástól véleményük.
Puskin verssel emlékezett meg erről a véleménykülönbségről, egyrészt Európát rótta meg,
hogy illetéktelenül (?) beleavatkozik belső szláv ügyekbe, másrészt értetlenségének adott
hangot amiatt, hogy Mickiewicz a följebb már érintett, lengyel álláspontot meglehetősen
markánsan képviselte. Ezzel szemben Puskin halála után Mickiewicz a nagy költő iránt érzett
tisztelet hangján írt orosz költőtársáról, költészetét igen magasra értékelve. Mintha feledésbe
merült volna Puskin álláspontja a lengyel-kérdésben. Annyit tennék hozzá, hogy a cári rendszer ellen forduló orosz demokraták között is akadtak olyanok, akik hallani sem akartak a
lengyel állam visszaállításáról, a lengyel függetlenedési törekvéseket kárhoztatták, s nem ér-

132. szám

33

??

tették, miért ragaszkodnak nemzetiségükhöz a lengyelek akkor, amikor felkínálják nekik a
„szabadságot".
Visszatérve Mickiewicz szlávizmusához, valójában a Herdertől elindított szláv-legenda
európai terjedésének áramában is szemlélhető volna, a költőt bizonyára nem hagyta érintetlenül Herder tézise a (nép)költészet népéről, valamint egy szláv ős-demokrácia gondolata. Az
azonban beszédes, hogy 1835-től kezdve „szlávizmusát" nem tudta, talán nem is akarta költészetbe fordítani, nem költőként, hanem egyetemi előadóként adózott a följebb említett
kölcsönösségnek (amelyhez hozzátartozott, hogy egyetlennek elgondolt szláv népet feltételezett, amelynek különféle szláv törzsei vannak).
Ez a fajta szlávizmus (párhuzamosan szemlélve a szlovák L'udovít Stúréval és néhány
orosz gondolkodóéval) hangsúlyozottan veti föl a mind a mai napig nyugtalanítóan fölbukkanó kérdéseket, amelyek a nemzeti önkép, a nemzeti történelem önértelmezése körül részint két, egymással vitatkozó, nem egyszer a saját kizárólagosságát hirdető táborra tagolják
szét az egyes szláv népek/nemzetek „intelligenciá"-ját, nem egyszer közvéleményét, olykor
kormányzati politikáját (és e téren A lengyel nép és zarándokság könyveiben megfogalmazott
szenvedéstörténet, nemzeti mártírum-gondolat és küldetéstudat hol a napi politika, hol az
egyetemesség leplébe bújtatott bölcselet „szintjén" jelenik meg) is meghatározzák. Részint az
irodalomnak és általában a művészeteknek olyan - kevéssé esztétikai, szűkebben vett mediális - feladatokat ír elő, illetve ezek elhárítását fogalmazgatja meg, amelyek nem kevésbé kedveznek a megosztottságnak. Adam Mickiewicz esetében életművének egyes vonásai hangsúlyozódtak túl az értelmezés-történetében, és nem feltétlenül az irodalomtörténet részéről
érkezett olyan sugalmazás, amely a miszticizmussal érintkező, valamint a forradalmár-költő,
másfelől viszont az oroszokban (így általánosan) szövetségest látó, ezzel szemben az oroszok
(így általánosan) ellen harcra felszólító költő jellemzőit olvasták rá; ugyancsak a társadalmiszociális téren elkötelezett poéta alakja (néha elég furcsa módon) kapcsolódott össze a költőpróféta alakjával (és itt nem a Shelleytől átvett „törvényhozó" vonásai vetülnek Mickiewiczre), Mickiewicz életének egymást követő korszakaiban hol a költő, hol a nemzeti mozgalomnak költészeti tevékenységét alávető, szerkesztő-publicista, „népvezér" személyisége került
az előtérbe. Aligha tekinthetünk el azoktól a kutatásoktól, amelyek nem pusztán tényként
kezelik a lengyel emigrációban tapasztalható éles ellentéteket a mérsékeltek és a radikálisok
között, hanem rámutatnak az emigrációban érzékelhető erodálódási tünetekre, amelyek
hozzájárultak a XIX. században bekövetkező stratégiai változásokhoz, a romantikus élmény
és nézet visszaszorulására a „pozitivista", az építkező-aprómunka feladatát körvonalazó
elgondolásokkal szemben. Teljesen felesleges elhallgatni Mickiewicznek ugyan nem „miszticizmus"-át, de a misztika jelenlétét Mickiewicz 1840-es évekbeli korszakában: a Towianskival való együttműködés nem kitérés, úttévesztés, hanem jelződése bizonyos kísérletek, próbálkozások időleges vagy tartós lezáródásának, egy más kísérlet (gondolatkísérlet) lehetőségeinek kitapogatása. A miszticizmus meghatározott formái egyébként nem egészen idegenek
a romantika egyes változataitól, és Mickiewicz életművében az egymásnak felelő romantikavariánsok, nem pusztán a nép és nemzet (ön)meghatározásához segítő vagy azokat megcélzó, szintén kísérletező művek pontosan mutatják az életmű tágasságát, sokrétűségét, „dimenzióit". A személyiség átváltozása, átlényegülése, amely metonimikusan a „NEMZETI" eszméjének és eszményének megközelítését is tartalmazhatja a Konrád Wallenrodtól a drezdai
Ősökig, a vétkét vezekléssel jóvá tevő Jacek Robakig (nevét, külsejét, alakját a szerzetesi-kül-

55 12

diákmelléklet

detéses formában romantikus individuummá formálja), ott munkál Mickiewicz költészetében, innen nyílik út a miszticizmusra, amely átpoétizálva teremt értekező prózát A lengyel
nép és zarándokság
könyveiben, másképpen átpoétizálva kristályosít ki új (szerű) műfajt a
drezdai Ősökben. A szertartás-drámának, az „átmenetrítusá"-nak belekomponálása egy romantikus műfaji hierarchiába, ennek nyelvi létrehozására tett nem csekély erőfeszítések
ugyan nem oldják szét Mickiewicz életművének ellentmondásait (amelyek éppen nem a megvalósult művekben, hanem az elhallgatás, a személyes válság éveiben érhetők tetten), hanem
a lengyel romantikát alapozzák meg, ezekre képes reagálni majd Stowacki és Krasinski, nem
feltétlenül egyetértőleg; szó sincs a lengyel romantika lineáris folytatódásáról (ahogy a Vörösmarty-Petőfi-váltásban is akadtak törések!), és messze nem bizonyosan a hegeli Aufhebung szellemében. Hanem polémikusán: a Mickiewicz kezdeményezte romantika lehetővé
teszi, hogy átstrukturálásával, ebben a romantikában potenciálisan ott rejtező, de felszínre
nem jutó tényezők újrafogalmazódjanak, szétíródjanak, mozgásban tartva a kanonizáló aktust.
Mickiewicz életművéhez tartozik a költészetet szinte feledtető korszak. A Pan Tadeusz
olyan szintetizáló mű, amely végigjátssza az 1830-as esztendők időszerűvé tett tematikáját,
érvényesítve egy ironizálástól sem mentes emlékezéstechnika működtetésének eszköztárát,
a romantikus hősformálás és cselekményfejlesztés, kontextus-megjelenítés és esztétikai vita
dialogikus helyzetbe poétizálását: a kutatás teljes joggal emlegeti a hazai hagyományok felelevenítése, elsősorban a Trembeckire hivatkozás mellett a Walter Scott regényeiből érkező
sugalmazásokat (és látszólag egymást kizáró források felhasználásának messze ható példáját
körvonalazza), ezzel lezár egy költői korszakot. Ami ezután következik, nem kevésbé vonható a műfaji kísérletezés körébe: a már említett lausanne-i líra eufonikus jellege, az anagrammatikus strukturálást már a mesékben megvalósító poeticitás előtérbe kerülése a lengyel
lírai költészet új lehetőségeit villantja föl. A szonettek Mickiewicze (1820-as évek) végigpróbálja a lírai alany megnyilatkozásának számos változatát, a késő-petrarkista hagyományba
bekapcsolódás (párhuzamban a szlovén Preserennek még a Mickiewicznél is merészebb
törekvéseivel) a szerelemről szóló lírai regény új fejezetét nyitja meg a lengyel irodalomban,
emellé sorakozik föl a száműzöttséget az orientalizmus „zarándok"-ává dimenzionáló Krimi
szonettek virtuóz verselője, míg a lausanne-i líra megalkotója az elégia szavait megszólaltató
dal romantikáját csengeti ki. Minden kifejezés, minden szó vég is, kezdet is, minden vers
sírfelirat, hangzik az egyik versben, míg a kutatás a lírai epigrammaként funkcionáló dalt
(Polaly sie tzy me czyste, rzeciste... kezdetű ötsorosat) a költő maga készítette sírfelirataként
tartja számon, magyarra Devecseri Gábornak formahű, zeneileg is az ekvivalenciára törekvő
átültetésében olvashatjuk. A vers az életút lírai olvasatát szolgálja, az érzelmi érvelés a tünékeny létezés elégikus tónusában csendíti meg (hogy hasonlattal éljek) egy Chopin-prelüd
mollban suttogó zeneiségét:
Elfolytak a könnyek, a búsak, a dúsak
gyermekkoromra,
az épre, a szépre,
ifjúságomra, hősre, felhősre
S a érfiú-létre,
sötétre
elfolytak a könnyek, a búsak, a dúsak.

132. szám

35

??

Egy másik vers, amely a látszólagos („testi") jelenlétet a valóságossá költőiesített távolléttel állítja szembe, a természetinek és az árnyszerű emberinek szembeállításával él. Szabó Lőrincnek az eredetivel helyenként egyenértékű fordítása azonban személyesebb, én-„központúbb" a Mickiewiczénél, akinél az én és a te (ti) viszony egy harmadik, egy belső monológgal
élő vagy külső beszélő közlésében lesz verssé, miként a befejező strófából csak messziről
érződik ki a „személyest" a szimbolikusba átjátszó képiség. Hiszen a tünékeny, a közeliből,
majd a hegyről érkező elővillanó jelenés akár nőalak is lehetne, de éppen úgy az ifjúi évek
szétfoszló boldogságának jelképes „alakja".
Szabó Lőrinc változatában:
nézem, hogy száll a fasorból
fehéren,
a zöld rétről jön s az erdő felé tör,
vizek tükrében fürdik, s a vetésben,
s hajnalcsillagként
tündöklik a bércről...
A lengyel nép és zarándokság könyvei nyelve a bibliai megszólalást imitálja, az értekező
prózának nem a tudományhoz közelítő hangján szól, mivel nem a racionalitás meggyőző
erejében bízik megalkotója, hanem a kinyilatkoztatás-szerű előadásban. A jövőre irányuló,
messianisztikus profetikus „ige-hirdetés" a vesztett-elbukó forradalmakat követő periódusban szólítja meg a csüggedt lengyeleket, mindenek előtt a Pan Tadeuszból is ismerős emigránsokat, a közeli jövő helyébe a minden bizonnyal megérkező, valamivel távolabbi jövőre
irányozva a figyelmet, már csak azáltal is, hogy a szenvedés- és az üdvtörténet közötti periódus leírásához kínáljon (kevéssé érveket, hanem befogadható) „ideológiát". A küldetéstudat,
a kiválasztottság (erről már volt szó) ennek alárendelt történelemértelmezést igényel, a lengyel-litván „unió" egy jövőbeli európai szövetkezés modellje lehetne. Az egyetemi előadásokban Mickiewicz ugyan nem ezt az utat járja, de 1849-es írásaiban - itt konkrét célokat
megjelölve, a megszólítottak körét inkább meghatározva - visszatér ehhez a nyelvhez, amelynek többek között a ritmikus próza is megkülönböztető jellemzője. 1848/49 magyarországi
eseményei, a lengyel részvétel arra késztették, hogy újragondolja magyarok és szlávok viszonylehetőségeit, felhívást tegyen közzé, amelyben megszólítja a küzdő magyarokat, az
általa remélt európai egység értelmezését közvetítse: mindezt a Tribunes des Peuples hasábjain, francia nyelven, amely így a magyar fél számára inkább hozzáférhetővé vált, mintha
lengyelül tette volna. Teljesen érthető, miért mellőzte a német nyelvet. Egyébként a francia
lap szerkesztőjeként szerepet játszott az 1848/49-es események publicisztikai értelmezésében. Ebben a felhívásban ugyanannak a megbékélési törekvésnek szószólójává lesz, amely a
magyar forradalom és szabadságharc némely képviselőjét is arra ösztönözte, hogy a nemzeti
szempont egyoldalúságát feladja, a népek összefogásának szükségességét, ezáltal a nemzeti
remények valószínűbb teljesedését ígérő gondolat kedvéért. Az egykori jelszó, a mi szabadságunkért meg a tiétekért, konkretizálódott, a szabadságküzdelmek hirdetőjeként, lelkesítőjeként az újságírói-szerkesztői színre lépő Mickiewicz pátoszát a felszabadulás reménye
hevíti, de egy ésszerű politikai szándék hitelesíti, mely szándék egyelőre nem lett, az események eltérő értelmezése következtében nem lehetett a megszólítottak reálpolitikája. Nemigen lelhető adat, miszerint Mickiewicz felhívását az érintett felek meghallották, megértették

5 5

12

diákmelléklet

volna. Jóllehet a körmondatok, a gondolatritmusok árján előre-hömpölygő szöveg értése nem
okozhatott nehézséget:
„Midőn szláv testvéreink, felindultan a múlt igazságtalan sérelmeitől, amellyel ti nem lehettetek szolidárisak, annyira meg hagyták magukat téveszteni, hogy odaálltak a zsarnokság
gyűlölt zászlaja alá, és segítettek neki az ellenetek vívott harcban, fájdalmat éreztünk tévedésünk miatt, és nem szűntünk meg hinni abban, hogy egyszer jobban kinyílik szemünk, összefognak veletek, hogy így testvériesen küzdjétek ki a közös szabadságot. (...)
A ti ügyetek a szabadságért folytatott harc közös kérdése lett minden nemzet számára...
(...)
Előre! Ismeritek jól ezt a jelszót. Hányszor hallottátok rettenthetetlen vezéretek, a hős
Kossuth szájából!
Előre! Magatokért, a szlávokért, a németekért, az olaszokért!"
Mily jellemző a lengyel-magyar irodalmi kapcsolatok ismerethiányára, hogy Mickiewicz
nem látszik tudni arról, miszerint a jelszóként funkcionáló „Előre" Petőfi Sándor verséből
lépett a nyilvánosság elé (és azt Mickiewicz végképpen nem tudhatta, hogy Gyulai Pál és Tóth
Kálmán révén fog betagolódni a magyar költészettörténetbe), és miként Petőfinél nem bukkanunk Mickiewicz nevére, Mickiewicz sem igen szerezhetett ismeretet a vele eszmeileg
rokon Petőfiről, pedig lengyel-rokonszenvének jócskán akad verses dokumentuma 1848/49ben; jóllehet Petőfi lírája ekkor már megkezdte útját a német nyelvű irodalmakban, néhány
verse olvasható volt csehül is. Ugyanakkor a lengyel irodalom befogadása megkezdődött a
magyar irodalomban, részben közvetítő nyelvek segítségével, míg az első magyar Mickiewicz-kötetre a XIX. század utolsó harmadáig várni kellett. A magyar szlavisztika és összehasonlító irodalomtudomány későn ébredt rá arra, hogy a lengyel és magyar romantika szembesítése fontos kutatói eredményekhez vezethet, Horváth Károly és Sőtér István tanulmányai
mellett Sziklay László 1968-ban kiadott kismonográfiája jelezte a magyar érdeklődést, 1950ben és 1961-ben jelent meg magyarul válogatás az életműből. A Pan Tadeusz és Az ősök kétkét fordításban is olvasható.
Mickiewicz életpályája és életműve jellegzetesen kelet-közép-európai irodalmi sorsot
példáz, megszakítottságával, az irodalmi tervezés nagyszabású volta és a kevéssé kedvező
körülmények között létező feszültségek életművé formálásával. Elsősorban a lírában, a verses epikában és a drámában, valamint az értekező próza egy változatában vitte végbe a romantikus áttörést, amelynek fontos hozadéka egy újszerűnek ható, európai terminológiájú
műfaji rendszer létrehozása. Olyan romantikus nyelvteremtés Mickiewicz költészetének
jellemzője, amely a kortárs és korszerű irodalmakkal létesített dialógust. És egyben úgy
nemzeti költő, hogy ennek regionális „típusá"-t a romantikus személyiség hatja át, teszi élvezetessé, máig hatóvá.

