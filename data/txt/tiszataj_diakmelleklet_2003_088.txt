A TISZATÁJ DIÁKMELLÉKLETE
2003. JANUÁR

88. SZÁM

VASY GÉZA

A Szarvas-ének – és a hozzá vezetõ út
Juhász Ferenc, aki 1928-ban elsőszülöttként látta
meg a napvilágot egy szegénysorsú biai családban, s akinek gyermek- és kamaszkorában nehéz évek jutottak
osztályrészül, a költői pályát ritka és megérdemelt szerencsével kezdte. Első két verse 1947 karácsonyán jelent meg a Diárium c. könyvbarát-folyóiratban. 1949ben az első verseskönyv, s 1951-ben a harmadikra már
megkapja a Kossuth díjat. A Szárnyas csikó füzetnyi
verse után A Sántha-család c. elbeszélő költemény
a földosztás élménykörét örökítette meg, tehát az egyik
legidőszerűbb témát. A díjazott Apám a tüdőbetegségben korán meghalt kőműves-édesapának állított emléket. Végsősoron ez a mű is nevezhető elbeszélő költeménynek, de kifejezetten epikolírikus jellegű, a tárgyias líraiság domináns benne mindvégig. Az apa a régi
rendszer áldozatának mutatkozik a betegségével és
a szegénységével, s híve a születő újnak, így ebben az
alkotásban is jelen van az osztályharcos szemlélet.
A fordulat éve (1948) utáni időszakban a hatalom
különösen fontosnak tartotta a népi származású tehetségek fölkarolását, olyan új értelmiség fölnevelését,
amelynél a szaktudásnál is fontosabb szempont a feltétlen politikai hűség. E szándékhoz jól illeszthetőnek
látszott Juhász Ferenc, Nagy László és más költők,
művészjelöltek felkarolása. Ennek megfelelően az ő fogadtatásuk az első években természetszerűen pozitív,
s ezt fejezi ki a Kossuth-díj is. Mindazonáltal már az
első három kötet elismerő kritikai fogadtatásában is
kezdenek megjelenni olyan bíráló észrevételek, amelyek aztán hamarosan fölerősödnek, újabb szempontokkal egészülnek ki. Az ifjú költőt a marxizáló kritikusok további fejlődésre buzdították, de ezen nem

JUHÁSZ FERENC

A Szarvassá változott fiú
kiáltozása a titkok
kapujából a huszadik
századi magyar líra egyik
alapműve. Még nagyobb
mértékű elismerést fejezett
ki Wystan Hugh Auden:
„Noha egy szót sem tudok
magyarul, s egy
költeményről a fordítás
sohasem adhat igazi képet,
meg vagyok róla győződve,
hogy A szarvassá változott
fiú egyike a legnagyobb
verseknek, amelyet az én
időmben írtak.”

a költői mesterséget értették, hanem az ideológiai felvértezettséget. Ma már mulatságos
arra gondolni, hogy vezető kultúrpolitikusok és kritikusok azidőben a legnagyobb komolysággal fejtegették, hogy a műalkotásnál, ha szocialista, elsősorban nem az esztétikai megformáltság a döntő érték, hanem a politikai elkötelezettség. De még az egyértelműen ínyükre való alkotásokban is rendre találtak hibákat. Az Apámban például
nehezményezték, hogy olykor túl sok a kép és a leírás, s ez az eszmeiség rovására
megy, ugyanakkor naturalizmusba téved. (A naturalizmus szitokszónak számított,
a rothadó polgári kultúra bomlástermékének.)1
Néhány hónapnak kellett azonban csupán eltelnie, s a még 1951-ben megjelenő
Új versek komor viták kereszttüzébe került. E kötetben 34 rövidebb lírai vers és A jégvirág kakasa kapott helyet. Ez utóbbi „Vidám elbeszélő költemény kilenc énekben!”.
A mottó egyértelművé teszi, hogy Petőfi Sándor műve, A helység kalapácsa volt az ihlető minta. A költő komolyan vette a „Lobogónk Petőfi” jelszót, s megpróbálta a nagy
előd szellemiségét és humorát a száz évvel későbbi körülményeknek megfelelő módon
alkalmazni. Éppen ez, az öntörvényűségre törekvés okozott bajt, a Rákosi-kor legsötétebb esztendeiben ugyanis a jelszót úgy értették, hogy Petőfi, ha élne 1950 táján, természetesen kommunista lenne, a párt katonája, minden parancs végrehajtója. Vagyis
csak olyan műveket írna, amilyenekre a pártnak szüksége van.
Az Irodalmi Újság 1952 elején közölte Molnár Miklós bírálatát, amely egészen elutasító, gyengének és eszméiben károsnak tartja a kötetet. Szerinte „Az öncélúság, a jelentéktelenség és az én-kultusz ingoványából csak úgy találhatja meg ez a fiatal költő
az utat, ha mélyreható kritikával fordul önmaga felé. Gyökeresen szakítania kell azzal
a nem kommunista és nem költői magatartással, hogy a világtól és az irodalmi élettől
»elvonultan« él. (...) És ami mindennél fontosabb: gondolkozzon el Juhász Ferenc arról, hogy mit köszönhet az ötéves tervnek, a világ békéjéért, az ő nyugodt alkotómunkájának biztosításáért is harcoló egyszerű embereknek, mindazoknak az erőknek,
amelyeket ő új költeményeiben szinte szóra sem érdemesít! Ez nem lesz terméketlen
»befeléfordulás«.” 2 Néhány hét múltán a Szabad Nép az ugyancsak – sőt nemsokára
már kétszeresen is – Kossuth-díjas Benjámin László hasonlóan szigorú s még terjedelmesebb bírálatát közölte a minősítő Torzkép a magyar faluról főcímmel. Fő tézisei szerint Juhász formalizmusba tévedt, elfordult a társadalomtól, általában az embertől,
s így embertelenné is vált: „A népi demokrácia költőjének indult, majd a népe elől elefántcsonttoronyba zárkózott Juhász Ferenc az öncélú költészet közvetítésével – szándéka ellenére – eljutott az amerikai film, a burzsoá ponyva »eszméjének«, az ember alacsonyrendűségének hirdetéséhez.”3 Megértőbb Keszi Imre, aki ebben a kötetben is látja
a nagy tehetség jeleit a lírai dalokban, ám A jégvirág kakasa számára is elviselhetetlen.
Juhász „Igaz, tisztatüzű szenvedélyét, a fiatalok közt egyedülálló fantáziáját és formateremtő erejét valami tragikus félszegség gátolja meg kibontakozásában: félműveltség,
gyermekes önhittség és olcsó, nagyhangú, národnyik ízléstelenség. Ez fordítja el őt
a közösségtől, ez takarja el előle mai, magyar életünk döntő kérdéseit, ez szakítja el minden igazi, szocialista költészet éltetőjétől, a párttól is. Ez vezet – ha meg nem szabadul
tőle – költészete további menthetetlen szétbomlására.”4 A Csillagban vita bontakozott
ki „Költészetünk mai helyzeté”-ről. Kónya Lajos, aki a következő évben ugyancsak
másodszor is megkapja majd a Kossuth-díjat, 30 oldalon tárgyalja a kérdést. Az új köteteket sorra véve, ő is elítéli Juhászt, aki állítása szerint „rövid lírai versekben sosem
volt erős”5. A költő „a formalizmus, az eszmenélküli öncélúság zsákutcájába tévedt”.
Keszi és Kónya írásaihoz többen hozzászóltak, többé-kevésbé egyetértve a bírálatok-

2

kal, de általában Juhász „megmeneküléséért” aggódva.6 Egyedül Veres Péter volt az,
aki a vígeposzt is védelmébe vette, kijelentve, hogy „akinek, mint Juhásznak, függetlenül egyéb hibáitól, így van mondanivalója, aki így tud látni, aki ilyen érzékletesen
tudja elénk hozni a tájat, vagy azt, amit akar, annak meg kell találnia, meg kell teremtenie nem okvetlenül az új formát (...) meg kell találnia a saját hangján elmondani a saját mondanivalóját.”7
Ám éppen ez a saját hang volt a baj 1952-ben. A jégvirág kakasa ugyan korántsem
remekmű, de szerves állomása a költői pályakép fejlődésrajzának. Az egyéni arculat
megteremtésének jogáért Juhász Ferenc már az 1951. áprilisi első írókongresszuson
szót emelt – akkor még tapsot aratva. Líránk sematizmusából indult ki, s példáit Benjámin László, Zelk Zoltán, Kónya Lajos verseiből vette, akik „szocialista-realista költészetünk legkiforrottabb, legkiemelkedőbb művelői”. Volt bátorsága ahhoz, hogy Sztálint, a pártot dicsőítő szövegeket bíráljon. Úgy látta, hogy sokszor a legjobbakból is hiányzik „a nyelvi, formai bátorság, az élet ismerete, a nagy lélegzet, az igény”. Látta,
hogy „sokan nehezen tudják elképzelni, hogy a költőnek alkata egyénisége, sőt fejlődési útja is van. És, hogy ez, párosulva a legmagasabbrendű eszmeiséggel mégis csak az
alkotó egyéniségének megfelelő költészetet hoz létre.”8 A vitazárók sorában elsőként
megszólaló Horváth Márton elutasította Juhász bírálatát, s a sematizmus okát nem
a túl sok, hanem éppen a kevés lelkesedésben vélte fellelni, s újraidézte az egyik Benjámin-szakaszt, mert Juhásszal ellentétben jónak tartotta: „Amikor eljött hozzánk Sztálin, / szovjet ágyúk hozták a hírt, –/ rab nép, sötét földes szobáin /a fényes jövő tágra
nyílt.”9 El kellett azonban még telnie néhány hónapnak, meg kellett jelennie az Új verseknek ahhoz, hogy – aligha véletlenül éppen ők – Benjámin László és Kónya Lajos ellentámadásba lendüljenek.10 Juhász Ferenc azonban túlságosan kis falatnak bizonyult
a bolsevik kulturális politika számára 1952-ben, s ezért, amikor 1952 őszén irodalmunk
időszerű kérdéseiről rendeztek többmenetes vitát, annak centrumában Déry Tibor Felelet c. regénye, főként annak nemrég megjelent második kötete került. Ezért vált Felelet-vita címen ismertté ez a történéssor. Gimes Miklós vitaindítójában azért Juhász is
helyet kapott az „Újjáéledő kispolgári irányzatok” cím alatt a következőképpen:
„Juhász Ferenc elbeszélő költeménye, »A jégvirág kakasa«, leír egy olyan szövetkezetet,
amely nemcsak a papi rágalmak szerint, hanem a valóságban is a »bűnök tanyája«. Az
új életnek, az értelemnek, a szabadságnak, az újarcú embernek a nyomát sem lehet felfedezni Juhász Ferenc »művében«. A »Jégvirág kakasa« olyan felelőtlen írói magatartásnak, olyan irodalomszemléletnek a terméke, amely tagadja az író és az irodalom társadalmi feladatát, s csak abban látja az irodalom lényegét, hogy a költő »kifejezze önmagát«. Ez az írói magatartás homlokegyenest ellenkező a szocialista írói magatartással. Juhász példázza leginkább, hogyan vezethet a sematizmus elleni egyoldalú formai
»harc« nemcsak a politikamentességhez, hanem önkénytelenül is ellenséges nézetek
hangoztatásához.”11 A vita félelmetkeltő légkörében Juhász már nem tehetett mást,
mint önkritikát gyakorolt. Kénytelen volt elismerni a referátum bírálatának jogosságát, bár hangoztatta jószándékát. S mentegetőznie kellett azért is, hogy mostanában
verses meséket publikált.12 Záró előadásában Révai József helyeslően nyugtázta ezt az
önkritikát, s elismerte, hogy Molnár Miklósnak az Irodalmi Újságban megjelent kritikája – amelyet Juhász rosszindulatúnak nevezett –, valójában rossz és felületes volt.13
Más összefüggésben is „védte” Révai a fiatal költőt. Benjámin egy négysoros szatíráját idézte, amely szerint a dilettánsok árulónak, kuláknak nevezik az igazi írókat, köztük Juhászt is. Révai szerint ez rágalom. Nyilvánvalóan pontosan tudta ő is, hogy Ju-

3

hász Ferenc apósát 1948-ban kulákká nyilvánították (1955-ig a szegedi Csillagbörtönben raboskodott). Veje hiába próbált érdekében eljárni. S mint a költő negyven évvel
később megírta: „kuláklány” feleségének idegrendszere a zaklatások miatt ment
tönkre. S őt sem hagyták békén: „engem meg mindig beidéztek, vallattak, faggattak,
maceráltak, úgy / rágalmaztak, hogy szóval cibáltak, mosolyogva fenyegettek és magyaráztak. / S azt mondták: »Ezért lett dekadens. Elfújjuk, mint a gyufalángot.«”14
Juhász Ferenc megköszönte a szigorú kritikát, azt ígérte, hogy okulni fog belőle,
ám a tanulság számára éppen az elvártak ellentéte lett: nem a párt hol ravasz, hol ostoba képviselőire kell hallgatnia, hanem továbbra is a belső hangra. Haladt tovább
a maga útján, s ennek jeles állomásai az Óda a repüléshez (1953), A tékozló ország (1954),
A virágok hatalma (1955) és az egész addigi munkásságot összegző A tenyészet országa
(1956).
1953 nyarán Nagy Imre alakíthatott kormányt, s bár később Rákosi ismét teljhatalomra tett szert, a szellemi életben már csak módjával lehetett visszatérni az 1953 előtti
viszonyokhoz. Ennek köszönhető, hogy – ha olykor késlekedve is –, megjelenhettek
Juhász Ferenc és mások öntörvényű alkotásai, amelyekben sok volt a kritikai elem.
Juhász műveinek 1953 nyara és 1956 ősze közötti fogadtatása sokkal árnyaltabb és szakszerűbb is, mint a megelőző három esztendőé. Nem kívánják már elhallgattatni politikai feljelentéssel felérő kijelentésekkel, bár világképét rendre elfogadhatatlannak ítélik.
Általában szeretnék visszatéríteni az 1951 előtti útra: a korai dalok, valamint A Sántha
család és az Apám a pozitív példa. Ha tárgyszerűbb szövegkörnyezetben, de továbbra
is embertelennek, sötétenlátónak, nem-humanistának nevezik az újabb alkotásokat.
Egyetlen példa A tékozló ország kapcsán: „Ez a hang, ez a fajta költészet nem az ember
egészséges erejéből, józan értelméből táplálkozik, hanem egy hanyatló osztály embertelen, dekadens ösztöneire épül. Juhász, amikor költeménye halálvízióiban a halál bűvöletébe esik – lényegében a mi egészséges, bizakodó, optimista életszemléletünktől
idegen, a polgári halál, a pusztulás kultuszából származó hangon szólal meg.”15 Még
Tamás Attila is, aki az első higgadt pályaképelemzést készítette, arra buzdította a költőt, hogy tagadja meg eddigi irányát, térjen vissza a realista elbeszélő költészethez.16
Ezidőben megszólalhatott végre az elismerés hangja is. Hatvany Lajos 1954 karácsonyán – Ady és József Attila után – Juhászt is azzal fogadja, hogy Ecce poeta.17 Az
ugyancsak Ady-hívő Földessy Gyula pedig a Magyar Tudományos Akadémián tartott
előadást A tékozló országról.18
Juhász Ferenc költészete, annak ideológiái háttere, világképe, poétikája, mindezek
számunkravalósága, érthetősége, jelentősége beszéd- és vitatéma lett 1955 és 1956 hazai
irodalmi életében. Okkal, mert egy költői forradalom, egy robbanásszerűen látványos
lírai paradigmaváltás tanúja lehetett a kortárs. Mindez egybeesett a növekvő társadalmi
elégedetlenséggel, a rendszer totálisan eltorzult voltának mind nagyobb értékű felismerésével. A radikálisan újfajta költészet megteremtése sohasem könnyű feladat. A közízlés mindig konzervatív, a megszokotthoz ragaszkodó. Ebben a korszakban azért különösen furcsa ez a konzervativizmus, mert azt elsősorban nem egy valódi közízlés nevében képviselték, hanem éppen egy győztes forradalmi harcait vívó ideológiára hivatkoztak. Utólag tudható, hogy a forradalmiság csak jelszó volt, ám kezdetben ez nem
volt látható, még Juhász számára sem. A fiatal költőnek tehát meg kellett tapasztalnia,
hogy a forradalmiságra hivatkozó párt elutasítja az ő „még hagyományos” költészetét,
majd amikor – részben alighanem ennek következtében is – rádöbben a társadalmi berendezkedés tragikus torzságára, s ennek megfelelően újfajta szemléletet és poétikát

4

dolgoz ki, akkor már természetesnek tarthatja, hogy ez sem kell. Tegyük hozzá, hogy
hosszú évekig 1956 után sem. Igaz, 1956 után már csupán a hivatalosság utasította el,
az irodalom világában, ha a háborút nem is, de csaták sorát megnyerte.
Mi is e lírai fordulat lényege? Az újat mindig az őt megelőző régivel összevetve lehet igazán leírni. Az ötvenes évek első felében azonban csak fenntartásokkal beszélhetünk a hagyományos értelemben „régi”, a konzervatívvá váló irodalmi kifejezésformákról, ugyanis 1948 után megszűnt a normális irodalmi élet lehetősége, felfüggesztődtek tehát a normális fejlődési-változási folyamatok is. Nemes Nagy Ágnes nevezte
visszatekintve találóan a hároméves irodalom korának az 1945–1948 közötti éveket.
Akkor úgy látszott – a fiatalokat figyelve –, hogy a lírában az elsősorban Babits nevével jelezhető Nyugat-hagyománynak és az elsősorban Illyés Gyulához köthető tárgyiasabb újnépiességnek várható megújuló folytatása. Utólag nyilvánvaló, hogy a mélyben
már ezidőben is dolgozott József Attila és Weöres Sándor hatása, ám ez akkor még alig
volt érzékelhető. Az Illyés-vonal visszavezethető Petőfiig, Aranyig és természetesen
a népköltészetig, így érthető, hogy az egyre hivatalosabbá váló bolsevik irodalompolitika lényegében már 1945 tavaszától elutasította a Babits-hagyományt, viszont támogatta a népi gyökerűt.
Juhász Ferenc pályakezdő versei és kötetei egyértelműen ebbe az utóbbi sorba illeszkednek. Módosít viszont e képen, ha tudjuk azt is, hogy kamaszkorában nagyon
sok szürrealista verset írt, amelyeket később elégetett.19 Az ifjú tehát korántsem őstehetségként, pusztán Petőfin és a népköltészeten nevelődve került be az irodalomba.
Idősebb falubelije és barátja volt a később világhírűvé váló Hantai Simon, akkor festőnövendék, aki a kamaszt megismertette a klasszikus és a modern művészettel, filozófiai, irodalmi olvasmányokat adott neki, irányította fejlődését. Az ifjú németül is jól
tudott, olvasott. Érettségiző korára az átlagnál sokkal tájékozottabbá válhatott. 16 évesen megismerkedett Weöres Sándorral is, akit egyik felfedezőjének tarthatott.20 Mégsem tekinthető meglepőnek, hogy nyilvános fellépésekor kevesebbet mutatott valóságos lehetőségeinél. Több nemzedéktársára jellemző ez, például Nagy Lászlóra, Kormos
Istvánra. Az avantgárd, József Attila, Weöres Sándor költői világát nem utánozni, hanem sajáttá hasonítani jóval hosszabb tanulóidőt, több tapasztalatot igényelt, mint
a népies hangot. Bár hamarosan bebizonyosodott, hogy ez utóbbi sem olyan áttetsző
egyszerűségű feladat, mint hitték, s erre éppen a szemléleti-poétikai váltás döbbenthetett rá.
Ha jelszóvá vált – a leegyszerűsített és félreértelmezett – Petőfi, akkor az ő modorát követve ideig-óráig viszonylag könnyen lehetett sikereket elérni. Láthattuk azonban, hogy amint az igazi Petőfi-szellemiség próbált érvényesülni, azt elutasították.21
A Rákosi-kor valójában semmit sem vállalt a magyar irodalmi hagyományból: annak
egy – nagyobb – részét elutasította, egy másik részét politikai céljai érdekében átértelmezte. Azonban nem Petőfi miatt kellett elszakadni az ő nevével fémjelzett hagyománytól, s önmagában nem is azért, mert a szándékos félreértelmezőkkel hatalmi
helyzetük miatt nem is lehetett vitatkozni. Az irodalom története azt tanúsítja, hogy
nemcsak egy kortárs irodalmi áramlat válik idővel elavulttá, amelyet egy újnak kell
felváltania, hanem ezeknek a történetivé vált áramlatoknak az utóélete is felívelések és
lehanyatlások váltakozása. A népiesség XIX. századi fénykorát szükségképpen követte
a XIX–XX. század fordulóján egy, a klasszikus értékeket részben devalváló korszak,
majd a húszas évektől kezdődően ennek ellentettje következett be. Az 1950-es években
– Révai Józsefék kulturális politikájától függetlenül is be kellett következnie egy olyan

5

szakasznak, amely eltávolodik a leíró tárgyiasságtól, a népiességtől. Az uralkodó irodalmi kifejezésformák kezdtek kiüresedni. Ezt a folyamatot a Rákosi-kor brutalitása
miatt a maga természetességében nem követhetjük nyomon, oly erőteljes volt a beavatkozás az irodalmi-művészeti életbe, viszont éppen ez a brutalitás erősítette fel és
gyorsította meg a változásokat. A magyar líra 1950 és 1956 között meghatározó mértékben átalakult. Ebből a nyomtatott nyilvánosság előtt csak kevés volt látható, s az is
csak 1954 végétől, ugyanis Juhász Ferenc műve, A tékozló ország tette nyilvánvalóvá
a lényegi másságot. Törekvéseiben társa volt Nagy László, akinek ugyancsak 1954-es
kötete, A nap jegyese jelezte a változást, elsősorban a Gyöngyszoknya közzétételével. De
ugyanezekben az években zajlott, bár 1956 nyaráig a nyilvánosság kizárásával Pilinszky János érett lírájának formálódása: az Apokrif 1952-ben lényegében már készen
volt. S az akkori fiatalokat időben némiképp meg is előzve születtek meg Weöres Sándornak azok a hosszúversei, amelyek majd csak az 1956-os válogatott kötetben jutnak
nyilvánossághoz, de amelyek mégis, kéziratos formában ismertek voltak Juhászék
számára, s hatottak is rájuk. Egyébként Pilinszky és mások művei is terjedtek ezen az
ősi módon irodalmi körökben.
Juhász Ferenc – és Nagy László – lírai átváltozásának lényege az, hogy a jól megtanult tárgyias-leíró jellegű verstípus újnépies változatai helyett egy öntörvényű, líránkban addig soha nem volt látomásos-szimbolikus-mítoszi költészetet hoznak létre.
A húszéves fiatalember azt hihette, hogy mindent tud, s hogy a világ egyszerű és megismerhető könnyen. Aztán – a társadalmi prés nyomása által siettetve – rá kellett jönnie arra, hogy ez nem így van. Ehhez kellett megtalálnia a megfelelő költői kifejezőeszközöket. Rá kellett döbbenni arra, hogy „A költőnek meg kell építenie a maga világegyetemét (...) Minden költészet (bármiről szóljon is a vers), emberi vallomás, és
a létezés, (így a költői vallomás is), a lét dolgaiban fejeződik ki. Dolgok nélkül nincs
költészet, ahogy nincs világ sem. A költő kényszerül a dolgokon át beszélni. Egyébként
csak az üresség van.”22
Az egyetemesség-eszme kifejezéséhez a legmeghatározóbb példakép Dante volt: „az
eszmélkedésemet hatalmas lényével át- meg áterező, a példájával feledhetetlen-sugallatot-osztó, a monumentalitásra-buzdító, a gyönyörű-összefoglalásra-fölszólító, isten-áhítatú Mesterem: Dante volt, a legnagyobb-csodálatos. Kamaszkorom lánggal-dagadó és
dadogással-elbomló vulkán-éveit az Ő Mindenség nagy, millió-szobrú kristály-katedrálisában töltöttem, borzongva, alázattal és ujjongva: az Ő adta képzeletemnek époszi
terveit, a teljes összefoglalás parancsát.”23 Arany János kapcsán fejtette ki később
a költő, hogy „A magyar nyelv: a kép nyelve. A költészet lényege pedig ma is a mindenség-nagy, a világ-hordozó kép. Népköltészetünk is képekben beszél.”24 Az új szemlélet
lényege tehát a világ ellentmondásos összetettségének, polifóniájának felismerése, az
egyetemességigény, s mindennek képi kifejezése. A polifónia felismerése tragikus drámaisággal ruházza fel a költői szemléletet. Az egyetemesség-eszme pedig – a magyar lírában addig soha nem volt módon – a teljességre törekvést is jelenti: leltározó számbavételét a dolgoknak az atomoktól, a sejtektől a világmindenségig. A szabad szemmel
nem látható legkisebbtől a távcsövekkel sem belátható más csillagrendszerekig terjed
a figyelem, egybeölelve az élő és az élettelen természetet: a követ, a növényt, az állatot,
az embert, minden mozgásukat és mozdulatlanságukat. Ez a számbavétel képi jellegű,
a képek sorozata látomássá alakul, s a látomásnak gyakran van mítoszi vonatkozása.
Az újfajta líra legjellegzetesebb műfaja a hosszúvers és – kizárólag Juhász költői
műhelyében az, amit ő maga éposznak nevezett el. Egyidejűleg, egymással párhuzamo-

6

san alakult ki e két műfaj. Az éposz a pályát mindmáig jellemző műforma, a hosszúversek korszaka inkább csak az 1955-tel kezdődő évtized. Az előzmények közé tartozik a magyar népköltészetből elsősorban a népballada s alighanem a sirató is, Arany és
Petőfi verses epikája, de legalább ugyanennyire Vörösmarty verses kisepikája. A huszadik századból Kassák hosszúverse, általában az avantgárd szabadabb szöveg- és ritmuskezelése. Mintát jelentettek József Attila Téli éjszaka-típusú „félhosszú”-versei.
A legközvetlenebb előzmény Weöres Sándor hosszúverseinek sora.25 A világirodalomból
a Kalevala hatása közvetlenül is kimutatható, éppen a Szarvas-énekben. S mindenképpen kiemelendő T. S. Eliot munkássága. Az Átokföldje hosszúvers, magyarra Weöres
Sándor és a Juhászra nagyon komoly hatással lévő Vas István fordította.26
A hosszúvers felé az első lépéseket az Óda a repüléshez (1952), a Templom Bulgáriában (1952) és a Betyárok sírja (1953) jelentik. 1954 az első éposz, A tékozló ország jegyében telt el, s az első igazi hosszúversek 1955-ben keletkeztek. Még ugyanebben az évben kötetté álltak össze. A virágok hatalma a címadó mű mellett tartalmazza a Tanya
az Alföldön, A mindenség szerelme, A halottak éposza, a Krisztus lépesméze címűeket.
Hamarosan folyóiratban követte ezeket a Szarvas-ének és a Vers négy hangra, jajgatásra
és könyörgésre, átoktalanul.27 Mindezek közül a legtökéletesebb alkotás a Szarvas-ének,
későbbi, teljesebb címén A szarvassá változott fiú kiáltozása a titkok kapujából. Az első
közlésnél alcíme-mottója is volt e műnek: Bartók: Cantata profana. A zenemű ihlető
hatása természetesen az ajánlás nélkül is felismerhető.
Az 1930-ban keletkezett és az először Londonban 1934-ben, Budapesten pedig
1936-ban bemutatott Bartók-mű centrális szerepet tölt be a Bartók-értelmezésekben.
A Cantata profana tenor és bariton szólóra, kettős vegyeskarra és zenekarra komponált
alkotás. Nemcsak létrejöttében, hanem értelmezésében is meghatározó a szöveg szerepe. Szállóigévé vált a „csak tiszta forrásból” gondolata, amely már nem csak a Bartók-életmű leglényegesebb üzenete, hanem általában a modern kori humanista magatartás credója is.
A Bartók által készített szöveg alapja egy román kolinda, A kilenc csodaszarvas története, amelyet ő maga gyűjtött két változatban is 1914 tavaszán. Ez a szöveg alighanem a zenénél is fontosabb előképe Juhász Ferenc művének.
I.
Volt egy öreg apó.
Volt néki, volt néki
Kilenc szép szál fia,
Testéből sarjadzott
Szép szál kilenc fia.
Nem nevelte őket
Semmi mesterségre,
Szántásra-vetésre,
Ménesterelésre;
Csordaterelésre:
Hanem csak nevelte
Hegyet-völgyet járni,
Szarvasra vadászni.

7

Az erdőket járta
És vadra vadászott
Kilenc szép szál fiú.
A vadra vadásztak;
Annyit barangoltak
És addig vadásztak,
Addig-addig, mígnem
Szép hídra találtak,
Csodaszarvasnyomra.
Addig nyomozgattak,
Utat tévesztettek,
Erdő sűrűjében
Szarvasokká lettek:
Karcsú szarvasokká váltak
Erdő sürüjében.
II.
Az ő édes apjok
Várással nem győzte,
Fogta a puskáját,
Elindult keresni
Kilenc szép szál fiát.
Reátalált a szép hídra,
Hídnál csodaszarvasnyomra;
Szarvasnyom után elindult,
El is jutott hűs forráshoz,
Hűs forrásnál szarvasokhoz.
Féltérdre ereszkedett,
Hej, egyre rá is célzott.
De a legnagyobbik szarvas
– Jaj, a legkedvesebb fiú –
Szóval imígy felfelele:
„Kedves édes apánk,
Ránk te sose célozz!
Mert téged mi tűzünk
A szarvunk hegyére
És úgy hajigálunk
Téged rétről rétre,
Téged kőről hegyre,
S téged hozzávágunk
Éles kősziklához:
Izzé-porrá zúzódsz
Kedves édes apánk!”

8

Az ő édes apjok
Hozzájuk így szólott.
És híva hívta,
És őket hívó szóval hívta:
„Édes szeretteim,
Kedves gyermekeim,
Gyertek, gyertek haza,
Gyertek vélem haza,
Jó anyátok vár már!
Jöjjetek ti vélem
A jó anyátokhoz,
A ti jó anyátok
Várva vár magához.
A fáklyák már égnek,
Az asztal is készen,
A serlegek töltve.
Az asztalon serleg,
Anyátok kesereg; –
Serleg teli borral,
Jó anyátok gonddal.
A fáklyák már égnek,
Az asztal is készen,
A serlegek töltve...”
A legnagyobb szarvas,
– Legkedvesebbik fiú –
Szóval felfelelvén
Hozzá imígy szóla:
„Kedves édes apánk,
Te csak eredj haza
A mi édes jó anyánkhoz!
De mi nem megyünk!
De mi nem megyünk:
Mert a mi szarvunk
Ajtón be nem térhet,
Csak betér az völgyekbe;
A mi karcsú testünk
Gunyában nem járhat,
Csak járhat az lombok közt;
Karcsú lábunk nem lép
Tűzhely hamujába,
Csak puha avarba;
A mi szájunk többé
Nem iszik pohárból,
Csak hűvös forrásból.”

9

III.
Volt egy öreg apó.
Volt néki, volt néki
Kilenc szép szál fia.
Nem nevelte őket
Semmi mesterségre,
Csak erdőket járni,
Csak vadat vadászni.
És addig-addig
Vadászgattak, addig:
Szarvassá változtak
Ott a nagy erdőben.
És az ő szarvuk
Ajtón be nem térhet,
Csak betér az völgyekbe;
A karcsu testük
Gunyában nem járhat,
Csak járhat az lombok közt;
A lábuk nem lép
Tűzhely hamujába,
Csak a puha avarba;
A szájuk többé
Nem iszik pohárból,
Csak tiszta forrásból.
Bartók Béla az eredeti szöveget jelentős mértékben kibővítette, s eközben három
fontos új motívumot-szimbólumot épített a maga változatába. Az első a híd motívuma, amely nem annyira az összekapcsolódás, mint inkább az átvezetés-átváltozás kifejezője. A mű arról is szól, hogy ezen a hídon a fiúk számára nincs visszaút. A második új motívum a csodaszarvasnyomé. Ez magyarrá változtatja, a mi hagyománykincsünkbe kapcsolja be a történetet. Ugyanakkor nem egyértelmű, hogy a csodaszarvas
nyomán haladva csak szarvasokká vagy maguk is csodaszarvasokká váltak a fiak. Végül
a harmadik új motívum a tiszta forrásé, amely a megtisztulás, az új(ra) életre varázsolódás kifejezője, az élet vize.
A kolinda szövege s még inkább zenéje a messzi múltba, a pogány időkbe vezet
vissza. A műfaj a magyar regősénekek rokona, azaz újévköszöntő, amely egybefonódott a karácsonyi ünnepkörrel,28 de nagyon sokféle változata van. A Bartók által feldolgozott szöveg a vadászkolindák közé tartozik. Mind az eredeti népköltészeti alkotásnak, mind Bartók zeneművének gazdag a mitológiai-szimbolikus jelentésköre. Az
értelmezések között okkal szerepel az eredetmítosz, a beavatás (a felnőtté válás) szertartása-mítosza, az átváltozásé s ezzel együttjárva a halálé is és az újjászületésé is. Szóba
került a vadászatnak mint természet elleni bűnnek az értelmezése, s a szülők és fiaik
közti nemzedéki ellentét is. Az erdő általában a természet, a beavatás, az ismeretlen,
a halál szimbóluma, egyúttal a városnak, s ilyképpen a modern civilizációnak az ellentéte. A szarvas is igen összetett jelkép. Mivel agancsát minden télen elveszti, majd ta-

10

vasszal újranöveszti, az újjászületés, a Nap szimbóluma. Kapcsolják hozzá az életfát is.
A kereszténységben a feltámadásra, Krisztusra utal.
Bartók alkotásával könyvnyi terjedelemben foglalkozott Tallián Tibor, aki ilymódon összegez: „A Cantata profaná-ban megújulva-megerősödve támad föl az ifjú
Bartók törekvése: titokzatos és magányos, mégis nyílt és közösségi módon valami
olyan »életcentrumot« teremteni, ami sok elveszett hitet pótolhat. Valami egészen speciális értelemben tehát: elveszett vallások helyett új transzcendenciát adhat. Sehol nem
oly világos, hogy Bartóknak ez volt a szándéka, mint a Cantata profaná-ban. Két olyan
emblémát is adott a műnek, amivel ezt hangsúlyozta. Az egyik a nevezetes passióhivatkozás: a Cantata zenekari bevezetésének hangja (s ezzel az egész mű központi
motivikája) Bach Máté-passió-ját idézi. E hivatkozás nem valamiféle általános »humanisztikus« utalás, hanem annak jele: Bartók tudatában volt, hogy a Cantatá-ban passióés megváltástörténetet mond el, azt, hogy az »ember fia« hogyan lényegülhet át emberből »valami mássá« – istenné, magasabb rendű emberré, állattá; hogyan lendülhet át
a mindennapiból a szakrális (a nembeli) szférába. A Cantata profana az átváltozásnak,
a transzcendens vallások nagy áldozataival egylényegű misztériuma, s mint ilyen,
jóformán teológiai értelemben hitvallás – egy hit központi szimbóluma. Éppen ez volt
Bartóknak a műre illesztett másik híres emblémája. Szabolcsi Bence jelenlétében
a Cantatá-t a maga »hitvallás«-ának nevezte.”29 S ez az értelmezés, ennek a lényege hatott
Juhász Ferencre, amikor megírta a Szarvas-éneket. Az ő művének is ugyanez a legáltalánosabb jelentése.
Az 1950-es évek első felében azonban Bartók Béláról sem létezett idehaza hiteles
kép. Mivel a szovjet zenekritika súlyosan elitélte Bartókot és az ő „formalizmusát”,
idehaza is nemkívánatos személlyé vált a fordulat éve után. A Cantata profanát sem
adhatták elő formalizmusa, „néptől idegen” (!) volta miatt. 1955 szerencsére már az oldódás éve lehetett. Bartók halálának tizedik évfordulóját világszerte megünnepelték,
s erre végre nálunk is mód nyílhatott. Bartók zenéje, a tiszta forrás gondolata már a legfrissebb történelmi tapasztalatra: a sztálinizmusra is vonatkoztatható volt. Ezt fejezte
ki a költészet eszközeivel Illyés Gyula Bartók c. verse és Juhász Ferenc Szarvas-éneke.
Ha más-más módon is, de mindegyik az életmű egészének lényegi sugallatát ragadta meg.
A Szarvas-ének első megjelenésekor 373 sor terjedelmű volt. Az 1956-os gyűjteményes kötetben bővebbé vált, végleges formáját és terjedelmét a Harc a fehér báránnyal
c. kötetben nyerte el (1965).30 A változtatások az apa alakját tették még fontosabbá,
a temetés emlékképét részletezték még jobban. A teljesebb címet már az 1956-os kötetben megkapta a mű, de a szakirodalom ma is használja a rövidebb első címet.
A művel kapcsolatban gyakran elhangzik a parafrázis fogalma. Okkal, ám ebből
a szempontból is a polifónia a meghatározó. Bartók művének szövege egy román
kolinda parafrázisa, a zenemű egésze viszont egy másik művészeti ágba is áthelyezi
a parafrazálás műveletét. Juhász Ferenc a kolindaszöveget, a Bartók-szöveget és a zeneművet is parafrazálja, ugyanakkor alkotása nem feltétlenül igényli a viszonylag sokoldalú megértéshez a zenemű ismeretét. Az az igazság, hogy a Bartók-mű értelmezésébe is feltűnően sok művön kívüli elem kapcsolódott be. Ha egy mű ősi mítoszokkal,
szimbólumokkal érintkezik – akár csak feltételezhetően –, akkor ez kikerülhetetlen.
Ez a mítoszi-szimbolikus sugárzása megvan Juhász Ferenc költeményének is, így nemcsak a Cantata profana parafrázisának tekinthető, hanem általában a mítoszkincsnek,
kicsit szerényebben: eme kincs számos elemének. S akár első olvasásra is beláthatjuk,
hogy nyilvánvaló a kapcsolódás a Kalevala világához, a magyar mondák csodaszarva-

11

sához. S bár kevésbé feltűnő a kő-motívum jelenléte, a záráshoz közeledve a „kő-erdő
szarvasa” mintha a városba falazódva, egy másfajta világ – sőt a világegyetem – részeként áldozódna föl, mintegy Kőmíves Kelemennéként, s adná-adja az életét azért, hogy
rendben működjön a létezés üzeme.
A műfaji sajátosságokkal legrészletesebben foglalkozó Bonyhai Gábor31 a népballada és a hívogató szerkezetasszimilációjával létrejövő prafrázisnak tekintette e művet.
A kolinda egyes típusainak van ugyan kapcsolata a népballadával, ám nem ez a jellemző. A szarvaskolindákra az újabb kutatások fényében Tallián Tibor megállapítása
szerint „olyan karakterisztikumok a jellemzők, amelyek egy balladáénál tipológiailag
ősibb, archaikusabb műfajszerűségre látszanak utalni. Az itt fellépő küzdelem- és átváltozásmotívumok inkább mesei környezetben találhatók meg a mai folklórban, de verses-rituális jellegük miatt talán nem túlzás bennük mitikus hősénekmaradványokat föltételezni.”32 A népballadának lehet mítoszi gyökere, sugárzása, de ő maga nem mítosz,
a hősének viszont az. A hívogatót vagy más néven a párbeszédes dalt a néprajz az átmeneti műfajok közé tartozó epikolírikus dalként tartja számon. Példái a gyermekjátékok és a csúfolók közé sorolhatók be, bár van népballada-típus is: A gyáva legény
meg a Cinege madár ugyancsak hívogató, ám ezek is csúfoló jellegűek, s dalnak is tekinthetők. A hívogatókban a humoros és/vagy a játékos elem a meghatározó, s ezek
aligha lelhetők fel a Szarvas-énekben. A hívásnak itt nem a népköltészetből ismert komikus, hanem egyértelműen tragikus hangoltság felel meg, egyezően azzal a drámai
konfliktussal, amely a mű lényege. A szarvas-fiú ugyanis egy hívásnak már megfelelt:
elment az erdőbe, a kő-erdő-városba és mássá: szarvassá-kiválasztottá-művésszé vált.
Visszatérése nyilvánvalóan nem fizikailag lehetetlen: személyisége és ehhez kapcsolódó
létformája vált minőségileg mássá. Anyja ismétlődő hívásának ezért sem engedhet:
nem lehet visszaváltozni. A szarvas-fiú egy nagy elbeszélést előadó modern hősének
főszereplőjévé vált, s a rámért feladat elől már nem hátrálhat meg. Az édesanya mindezt csak sejtheti. Benne a felnőtté vált fiát mindig visszaváró, valamint a gyermekéért
távollétében mindig aggódó édesanya érzései hullámzanak, keverednek az egyedülmaradottság és az öregedés gyötrelmeivel. Ha kérése teljesülne, az a hős kudarcát jelentené. A hívás teljesíthetetlen volta ugyanakkor fokozza a hős helyzetének tragikus voltát: nem azonosulhat egyidőben két egyaránt pozitív értékkel: nem lehet egyszerre
szarvas-fiú és édesanyja oltalmazója is.
Abban viszont teljesen igaza volt az említett tanulmánynak, hogy a Szarvas-énekben mindhárom műnem sajátosságai megfigyelhetőek. Nem egyenrangúan ugyan,
mert a hosszúéneknek ez a változata sem feszíti szét a líra kereteit. Epikus és dramatikus elemek ugyanis nemcsak a balladában, hanem számos kifejezetten lírai dalban is találhatók.33 S természetesen mindhárom későbbi műnem elemei megjelentek az ősi mágikus szertartásokban, a mítoszokban. A kolindák például, akárcsak a regősénekek,
a karácsonyi ünnepkörben dramatikusan előadott művek.
Bár a legfőbb ihlető mintának Bartók műve tekintendő, nemcsak a szövegben,
hanem a Szarvas-ének „cselekményében” is jelentős az eltérés. Az ősi kolinda-szöveg
átdolgozásába Bartók semmi személyes elemet nem vitt bele. Juhász Ferenc műve azonban lírai költemény, amelynek középpontjában a személyes életsors és annak általánosítható-szimbolikus tartalmai egyforma fontossággal helyezkednek el. A szarvas-motívum szimbolikusságától eltekintve az alapvető cselekményelemeknek valós életrajzi
háttere van. Az édesanya faluhelyen, de mindenképpen természetközelben él, olyan
körülmények között, ahol még a villanyáram is újdonságnak számít. Özvegy, a férje

12

néhány éve halhatott meg. Az apa halála a Pestre járó – majd ott élő fiú életének meghatározó élménye. Arról nem esik szó, hogy mi a fiú foglalkozása, ám a szarvassá változás szimbolikája mindenképpen a nagyra elhivatottság kifejezője. Áttételesen a „Nem
értem, nem értem én a te különös, gyötrött szavadat, fiam, / szarvas hangon beszélsz,
szarvasok lelke költözött beléd, boldogtalan.” sorpár kifejezi nemcsak azt az idegenségérzetet, amely anya és fia között képződött, hanem a költői beszéddel azonosítható
szarvas-hanggal a hivatást is. Bartók az ősi-mitikus-mesei környezeten és hangoltságon
semmit sem változtatott a szöveg szintjén (a zenéén persze nagymértékben), Juhász
Ferencnek csak szöveg állhatott rendelkezésére, ő ebben rétegzi egymásra szintetizálóan az ősi és a modern elemeket.
Németh László 1956-ban írta meg Magyar műhely c. esszéjét,34 s ennek nyomán terjedt el a bartóki jelleg, a Bartók-modell fogalma az irodalomra is alkalmazva. Ady és
Bartók kapcsán írta: „A művészetükben kirajzolódott feladat is hasonló: a magyarságban megtalált Európa (vagy legalább újkor) alatti anyagot az új, nyugati eszközökkel
feldolgozva s megemelve, a magyar zenét s költészetet jövőnk fegyverévé s a világ
közkincsévé tenni.”35 Németh László többek között Tamási Áront, Sinka Istvánt,
Kodolányi Jánost, Illyés Gyulát emlegetve eljut Nagy Lászlóig, Juhász Ferencig, mint
e Bartóki vonal új képviselőiig. S ezt elsősorban a Szarvas-ének ismeretében tehette.36
Ugyanakkor az is belátható, hogy az ősinek sokkal nagyobb a szerepe a zene- vagy
a képzőművészetben, mint az irodalomban. A szobor, a kép megmaradhat, a dallam
megőrződik évezredeken át is, a szöveg s vele együtt a nyelv is viszont rengeteget változik. A népzenében nemcsak több ezer éves dallamok megőrződését figyelhette meg
a gyűjtő, hanem a zenekincs vándorlását, nemzetköziségét is.37 Ezzel a sajátossággal az
irodalom csak a témák, a motívumok szintjén rendelkezik, a nyelvén nem. Bartók
műve nemcsak az ősinek és a modernnek, hanem a magyarnak és a nem-magyarnak
a szintézise is, s ez az utóbbi az irodalom nyelvén nem valósítható meg, csak közelíthető, s a költészetben még erre se nagyon van mód, hiszen bármely lírai mű fordítása
csak hasonlíthat az eredetihez.
A Szarvas-ének szerkezetét vizsgálva elsőként a szabálytalanság, a rapszodikus jelleg
ötlik szembe. A mű 12 részre tagolódik, de ezek terjedelme igen eltérő. Nem is viselkednek strófraként, általában önmagukon belül sem következetes a sorterjedelem – eltekintve a szarvas-fiú első megjelenésétől és megszólalásától.38 A költemény három nagyobb szerkezeti egységre tagolódik. Az I. rész az Anya megjelenése és megszólalása
(1–92. sor). A II. rész a Fiú megjelenése, önfelismerése és megszólalása (93–246. sor).
A harmadik rész az Anya és a Fiú párbeszéde, amelyben mindegyikük négyszer szólal
meg (247–389. sor.) Mindegyik rész újabb két elemre tagolódik. Az első két részben e
határokat a szöveg szakaszokra tagolása jelzi. Az I. rész első szakaszában az Anya fölkiált s készülődik a fiához szólni (1–35.), a második szakasz maga a szólás (36–92.)
A második részben az első szakaszban a Fiú az erdőben felismeri önnön szarvas-voltát,
a másodikban kifejti, hogy ezért nem mehet haza többé. A harmadik részben az első
két hívás és a rájuk felelő válasz az első szerkezeti elem (247–345.) Itt az Anya a hazatérőre váró otthonosságot, illetve a gyermek- és kamaszkori élményeket sorolja, a Fiú
pedig elmondja, hogy szarvas-léte számára idegen lenne már az anyai vendéglátás, az
emlékekről pedig apjának halála jut az eszébe. Ez bizonyul a legfőbb emléknek, olyannak, amelyik indokolja is, szükségszerűvé is teszi a távozást, szarvassá változást. A harmadik rész második szerkezeti eleme is két hívást és két elutasítást tartalmaz (346–389.)
Míg eddig a szarvas-lét, az ebből következő elidegenedettség indokolta a hazatérés le-

13

hetetlenségét, most, ebben az összegző lezárásban az is világossá válik, hogy az Anya
nemcsak azért hívja a Fiát, mert hiányzik, mert szüksége volna a segítségére, hanem
azért is, mert félti („rajtad naponta száz sebet ütnek, te sose ütsz vissza”). A Fiú szarvas-létének igazi jelentése is most világosodik meg. Annyit már tudhattunk az ősi mítoszok szellemében, hogy
az én lombos szarvam dübörgő világ-fa,
csillag a levele, tejút a mohája,
csak szagos füveket vehetek szájamba,
nem ihatok én már virágos pohárból,
csak tiszta forrásból, csak tiszta forrásból!
A záró szerkezeti elemben viszont a Fiú
Ott állt az idő hegygerincén,
ott állt a mindenség torony-csücskén,
ott állt a titkok-kapujában,
s itt mondja-búgja el azt a vallomást, amely félreérthetetlenül eggyé olvasztja a természetben létező ember világérzékelését kifejező szarvas-motívumot a technicizált nagyvárosi modernség emberének világérzékelésével.
A Fiú legutolsó megszólalása minden eddiginél inkább sírásra fakaszthatná az
Anyát, ha lenne még szava. A közlés: „csak meghalni megyek” a szülő számára a legnagyobb szomorúság. A mítoszi hősöknek sokszor sorsa a tragikus, ám hősi halál,
ugyanakkor a varázslatos feltámadás és a halhatatlanság is. A szarvas-fiú sorsa is hasonló: „naponta meghalok hárommilliárdszor, naponta születek három-milliárdszor”.
A zárószakasz meghalás képzete viszont elsősorban nem egy mítoszi hősnek, hanem
egy földi halandónak a halála. Tudhatjuk azt is, hogy gyakori népmesei motívum a világgá menő fiú, aki valamilyen módon hírt tud adni arról, ha meghal. Juhásznak is van
ilyen mesefeldolgozása: a Fábólfaragott Antal (1952) emberkéjét ugyan segítséggel sikerül az anyának feltámasztania, ám utána nem haza mentek, hanem elrobogtak az égbe,
talán csillaggá váltak, vagyis átváltoztak.
A kiszakadásnak és az átváltozásnak a mítoszokban és a modern irodalomban is
különböző jelentéssíkjai lehetnek. Juhász műve mitológiai szempontból az isteni tulajdonságú hősökkel tart rokonságot: átváltozása rendkívüli feladatokra teszi képessé, ám
kötelezi is azokra. A XX. század közepének magyar társadalma és annak folyamatai,
valamint azok irodalmi-művészi feldolgozásai felől nézve viszont tömeges átváltozásokkal kellett szembesülnie a társadalom egészének. A szocialista fordulat nemcsak
a társadalmi szerkezetet és tulajdonviszonyokat dúlta szét szinte máról holnapra, hanem
a hozzájuk tapadt szokásokat, erkölcsöket, az egész, évszázadokon át csiszolódott kultúrát. Normális esetben nemzedékek során átívelve zajlottak volna le a változások közül az elkerülhetetlenek: a modern civilizáció az iparosítással, a városiasodással mindenhol radikálisan jelent meg. Gondoljuk meg: az a gyerek, aki esetleg még földes szobában, petróleumlámpa fényénél írta a leckéjét, nemsokára szőnyegbombázással, majd
atomfizikával találkozhatott. Az ötvenes – de még a hatvanas-hetvenes években is feloldhatatlan konfliktusokat okozott a szülők nemzedéke számára a világ átváltozása.
A felnőtté váló fiak és lányok viszont nagyrészt belenőttek az újba. Ha megfelelő volt

14

az iskoláztatásuk, az sem okozott súlyos konfliktusokat, hogy néhány elemis szülők
gyermekeként válhattak értelmiségivé.
A Szarvas-ének fiú-hőse ugyan érzékelhetően hasonló utat járt be, ám számára ez
nem forrása súlyos konfliktusoknak. Nem így az édesanya: ő idegenként szemléli a városi civilizációt és félti tőle a fiát. A szarvas-fiú számára a közemberből – és általában
az értelmiségi is az! – művésszé, sőt: nagy művészé válás jelenti az igazi kiszakadást, az
átváltozást. Ez a szarvas-lét, ez telített feloldhatatlan tragikummal. Miért? Részben
azért, mert minden nagy művésznek jelentős mértékben fel kell függesztenie hétköznapi személyiségét. Számára a kisvilág és a nagyvilág ellentéte nem a hagyományos falu
és a modern nagyváros, hanem a hétköznapi és a művész-lét szembenállásában mutatkozik meg. Részben pedig azért, mert a művész fokozott felelősséget érez az emberiség
sorsáért. A lényegeset, méghozzá igazat szólva kell kifejeznie, s ez egyre megoldhatatlanabb feladat. Az emberiség egyre többet tud az élő és az élettelen természetről, mégis
egyre nehezebben igazodik el. Még rosszabb a helyzet a társadalomban, ahol tobzódhatnak a nagy tömegeket félrevezető hazugságok. Minden állítás, minden ítélet nézőpont kérdése is: a bizonytalansági reláció nemcsak a fizikai, hanem a társadalmi megfigyeléseknél is érvényesül. Talán ez a helyzet is fokozta Juhász Ferenc igényét a „mindenség” minél teljesebb, sokszor leltározónak mutatkozó költői birtokbavételére.39
Innen nézve érthető teljesebben a halál motívumának meghatározó szerepe is.
A halálában felmagasztosuló apa távozása feladatátadást, nemzedékváltást is jelent. Az
anya azért is hívja haza a fiát, hogy legyen férfi a háznál („igazíts el mindent a lélekzeteddel”). Ez az apa ugyanakkor a maga „halottságát” is átadta fiának: az ő átváltozása
szarvassá ugyanis a halál képzetét is felkelti. A Bartók-szöveg hídja, máshol a folyóvíz
a halál birodalmába vezethet, s a forrás vize is lehet alvilági. A Juhász-vers szarvasa
köré is sokrétűen fonódik a halál képzete. Ha találkoznának, megölné az anyját,
mondja a szarvas-fiú, s ez azt is jelentheti, hogy az anyjának is át kellene változnia halottá ahhoz, hogy találkozhassanak. Ha mégis menne: „bizony holtra válnál, (amikor
meglátnád) fiad közeledni”.40 Persze, ha egy kísértetként megjelenővel találkozna, akinek lidérces-képe a ravatal-gyertyákat, a „halottak napján / fénylő nagy temetőt” idézi
fel. S ez a szarvas-kísértet még apja csontjait is kiásná a temetőben és szétszórná. Ezt
cselekedni csak a végletes felindultság állapotában lehetséges. Nem-emberi, végítéletszerű jelentése van. Az emberi halál az édesapa temetésének felidézett képsorával jelenik meg. Pontosságra törekvés, szereplőket, néven nevező riportszerűség és látomásosan áradó képsorok kerülnek együvé, ez utóbbit erősíti a 14 soros későbbi betoldás is.
Ha a fiú szarvas-lelke halál és halhatatlanság határán bolygó mítoszi lény is, emberlelke halálra ítélt, s ezt fejezi ki a már említett verszárlat, amely a halottmosdatást és siratást idézi meg, halványan rájátszva Jézus és Mária kettősére.41 Az anya azért is hívta
a fiát, mert „minden ágam búcsúzni készül, beteg”. A fiú viszont csak akkor mehet, ha
majd halálában kell elsiratni. Az anya legfőbb feladata ez lesz hátralévő életében, s ez
igazi Mária-szerep. Az elhivatott ember még életében „meghal” anyja számára is.
A vers tere a HÁZ-ERDŐ-VÁROS hármasában képződik meg. Az anya a ház előtt
áll, a fiú a titkok kapujában.42 A vers ideje mítoszi, s ezen belül is a legsejtelmesebb
napszak: az éjszaka. Az álmodozás, a képzelődés, a vágyakozás és a virrasztás időszaka.
Az emberi hang számára legyőzhetetlen távolságokat áthidaló párbeszéd ekkor létrejöhet, anya és fia meghallják egymást, kölcsönösen értik az ember- és a szarvas-hangot.
Az éjszaka-motívumnak is van Bartók-vonatkozása: közismert az ő éjszaka-zenéinek
fontossága az életműben. Gondolhatunk József Attila éjszaka-képzetére is: ez a leg-

15

alkalmasabb időszak arra a meditációra, amely elvezethet a világ lényegi törvényszerűségeinek felismeréséhez. Juhász versében az anya éjszaka tudja legpontosabban megfogalmazni a maga léthelyzetét, a fiú éjszaka döbben rá önnön szarvas-voltára, pedig
már hosszabb ideje átváltozhatott, ennek igazi jelentőségét csak az anyai hang hallatán
ismeri fel.
A költemény központi képe, mag-szimbóluma a szarvasé. Egyesül benne az emberi
és a nem-emberi, s ez utóbbiba az ember-alatti és az ember-feletti egyaránt beleértendő,
tehát a vegetatív és az isteni szint is. Az emberi szint odakötődik a házhoz, az emberalatti az erdőhöz, az ember-feletti a városhoz, ugyanakkor mindegyik szint átsugárzik
a másik kettőbe is. E két hármasság mellett a bináris oppozíciók, azaz az ellentétpárok
gazdag hálózata szövi át a művet, s ez is megfelel a mítoszok sajátosságainak. Közülük
a legfontosabbak, egymásra is épülve: az anya–fiú, az otthon–erdő/város, az ember–
szarvas és az élet–halál kettőse. Melléjük sorolódik az apa–anya; a kisfiú, kamasz–felnőtt; az ifjúság–felnőttség; a szülők–gyermek; a hétköznapi lét–művészlét; a kisvilág–
nagyvilág; a természet–technika/város; az atom–világegyetem; a föld–kozmosz; az
éjszaka–fény; a kő, csont, szarv (szilárdság)–a víz; a pohár víz–forrásvíz ellentétpárja.
Áttekintve őket, látható, hogy sok közöttük a párhuzamosság is. Ez is gazdagítja a költemény polifóniáját.
A mítoszokban a természet erői, jelenségei meghatározóan vannak jelen. Az ember
nagymértékben a természetnek kiszolgáltatottan élt, sokmindenre nem talált magyarázatot. A legfőbb rejtélynek élet és halál kettőssége mutatkozott. Születés, betegség, halál a természetközeli társadalmakban folyamatos és közvetlen léttapasztalat. Csak
a modern nagyvárosi életforma módosít ezen. Csak a felvilágosodás korában kezd rádöbbenni az európai civilizáció embere arra, hogy élete nem csak természetközeli lehet. A természet és a tudomány, a technika világa nem illeszkedik harmonikusan egymáshoz. Juhász költeményében kiélezetten jelenik meg mindez, s a két világ ütközőpontján a szarvas-ember áll. A fiú szarvas-léte csak részben a szülői háztól való elszakadás szimbóluma, mert részben az ember természeti lény voltát is kifejezi. S ha majd
meghalni visszatér és újból anyjának kisfia lesz, akkor a gyermek-léttel ugyancsak kifejezi a természetközelséget is. Az ember-lét ugyanakkor azt követeli meg, hogy ne
a tízezer vagy csak száz évvel ezelőtti tudásszinten gondolkodjon a fiú, hanem huszadik
század közepi módon, tízezer év tapasztalatát sem feledve. Ezt fejezi ki a mindenség
kapujából hazakiáltott üzenet, amely ugyanakkor nyilvánvalóvá teszi azt is, hogy Juhász szarvas-világa nem úgy másik világ, mint a Cantata profanában. Nem a természetbe és a szabad világába való visszatérésről van szó. A szarvas-fiú egy még konfliktusosabb világ részese lesz, szabadsága pedig csupán a belső függetlenség kivívása. Magányos hős ő, nincsenek társai, s ez nemcsak az ősi mítoszok hőseivel rokonítja, hanem
a modern ember magányraítéltségével is. A modern erdő-város szarvas-fiújának nincsenek társai, nem építheti a maga kisvilágát kilencedmagával. Igaz, csak így juthat el
a mindenség kapujába. E magány fényében még tragikusabb árnyalatú a hazatérés lehetetlensége. Az anya magánya ugyanakkor érzékelteti, hogy a kisvilág szereplőjének hasonló a helyzete. Az anya és a fiú ugyan két szélső pólust jelenít meg, mégis ugyanannak a régi-új világnak a képviselői. Világképük nem különösebben ellentétes, sőt
még beszédmódjuk is rokon. Érdemes figyelni arra, hogy a mű legarchaikusabb megoldású része a második: a szarvas-fiú megjelenése és megszólalása. Az anya legelső szólama is sok hangulati-poétikai-verstani rokonságot mutat a fiú későbbi szavaival, s ez
érthető, hiszen, mint kijelenti: „csak arcnélküli két óriás-szem vagyok / és nem-földi

16

dolgokat látok ezekkel”, illetve, még előbb: „mert én csak révülök, / szikáran betölt
a benti-látomás”, azaz ő is a mindenség kapujában áll.
A fiúnak ugyanonnan felhangzó szavai kapcsán szokás a modern szabadverset
– Whitmant, Kassákot, az expresszionizmust – említeni, amely megénekelte a technikai
újdonságokat. Helyes ez az észrevétel, ám a vers más helyeire is kiterjeszthető: általában jellemző az ősi és a modern lírai kifejezőeszközök egymásra rétegzése.43 Nemcsak
egymást váltogatva, hanem egyidőben, egy helyen létezve.
Ősi és modern egymásba játszatásának legjellemzőbb poétikai példája e versben az
ismétlődés a szó-, a mondat-, a gondolatalakzatok szintjén. A szigorúan felépített nagyszerkezet s az egyes részek szintjén is meghatározó a szerepe. A terjedelmes költemény
ennek köszönhetően egyszerre válik tagoltabbá és egységesebbé, megkönnyítve a mű
teljesebb befogadását. Legáltalánosabban az anyai hívás és az elutasító válasz ismétlődik, az egész szerkezetet meghatározva. A felnőtté vált fiú világgá menése, változatos
sorsa és a szülő aggodalma egykori mítoszi-mesei – és mindennapos életrajzi – alaphelyzet, vagyis már az is ismétlődés, amikor az olvasó ebben a műben találkozik vele.
Ugyanez érvényes a szarvas-motívumra is. A Juhász-életmű alaposabb ismerői azt is
észrevehetik, hogy ezen belül ugyancsak ismétlődnek témák, motívumok. E vers kapcsán – az ötvenes évek első felének alkotásaiban – elsősorban az apa, a halál és a Mindenség motívumok korábbi megjelenéseinek van jelentősége. Az anya-motívum viszont a Szarvas-énektől kezdve meghatározó.44
A Szarvassá változott fiú kiáltozása a titkok kapujából a huszadik századi magyar líra
egyik alapműve. Még nagyobb mértékű elismerést fejezett ki Wystan Hugh Auden:
„Noha egy szót sem tudok magyarul, s egy költeményről a fordítás sohasem adhat
igazi képet, meg vagyok róla győződve, hogy A szarvassá változott fiú egyike a legnagyobb verseknek, amelyet az én időmben írtak.”45 E ranghoz képest meglehetősen
mostoha sorsú a fogadtatása. 1956 után csend övezte Juhász Ferenc munkásságát, egészen 1965-ös új és válogatott versesköteteiig. E könyvek kritikusai azonban nem foglalkoztak kiemelten ezzel a költeménnyel. Pedig Fodor András 1955-ös naplójegyzetei,
Csoóri Sándor visszaemlékezése, általában a magyar líra 1956 utáni útja bizonyítja,
hogy a hatás a megjelenéstől kezdve elementáris.46 Később e művel Bori Imre, Bonyhai
Gábor, Domokos Mátyás és Lator László foglalkozott részletesebben.47 Juhász alkotásának teljesebb megértését segíti Jánosi Zoltánnak az a monográfiája is, amely líránk
– és részletesebben Nagy László – munkásságának remitologizációs tendenciáival foglalkozik.48

17

JEGYZETEK
1
2
3
4
5
6

7
8
9
10

11
12
13
14
15
16
17

18
19

20
21

22
23
24
25

26

27
28

29
30

Mészáros István: Apám = Csillag, 1951. 1.
Molnár Miklós: Juhász Ferenc: Új versek = Irodalmi Újság, 1952. 1. 17.
Benjámin László: Torzkép a magyar faluról = Szabad Nép, 1952. február 10.
Keszi Imre: Mai költészetünk négy verseskötet tükrében = Csillag, 1952. 2.
Csillag, 1952. 3. 338.
Bóka László, Ancsel Éva, Devecseri Gábor, Eörsi István, Király István, Molnár Miklós, Veres Péter
Csillag, 1952. 3. 485.
A Magyar Írók Első Kongresszusa, 1951. 165–170.
Uo. 258–259.
Fodor András jegyezte fel naplójában: „Benjámin László ül mellettem, kiről úgy hírlik, hivatva lesz a Szabad Nép-ben eme szóban forgó jégvirág kakasát lenyisszantani. Gunyoros arcot vág, amikor Lukács kijelenti, hogy Juhász az egyik legtehetségesebb fiatal költő, s némely sorát elragadtatással olvasta, de hát – a vígeposzában nincs kompozíció.” = Ezer este
Fülep Lajossal, 1986. I. 129., 1952. I. 30. (Az Írószövetségben Lukács György a sematizmusról
tartott előadást.)
Vita irodalmunk helyzetéről, 1952. 10–11.
Uo. 63–65.
Uo. 101.
Juhász Ferenc: Krisztus levétele a keresztről, 1993. 50.
Diószegi András: Juhász Ferenc: A tékozló ország = Társadalmi Szemle, 1955. 4.
Tamás Attila: Juhász Ferenc költészete = Csillag, 1955. 9.
Hatvany Lajos: Ecce poeta = Béke és Szabadság, 1954. 51. sz., H. L.: Irodalmi tanulmányok, 2.
kötet, 1960. 26–29.
Földessy Gyula előadása nem jelent meg.
Az 1940-es évek közepén „két koffernyi, különböző költők hatása alatt kelt vers-rom, prózavers született, őriztem is őket jó ideig, de 1952 őszén a krumpliszárakkal együtt eltüzeltem
őket otthon a kertben.” (Rövid vallomás magamról, első közlése: Új Hang, 1955. 11.
Uo., illetve Versprózák, 1980. 468. (1972)
Az ötvenes évek első és második felében is úgy szólt a suttogó közvélemény, hogy ha József
Attila élne, ő is tiltott szerző lenne, talán még be is börtönöznék.
Versprózák, 1980, 120. (1964)
Uo. 102. (1963)
Uo. 108. (1964)
Mahruh veszése (1952), Mária mennybemenetele (1952, későbbi címén Hetedik szimfónia), Az
elveszített napernyő (1953), stb.
Vas István még az 1930-as években megismerkedett Eliot műveivel, majd fordította is azokat.
ÚJ Hang, 1955. 10. és 1956. 2.
Az eredeti szövegben karácsony estére várják haza a szülők a kilenc fiút. Kiss Jenő fordításában olvasható: Román költők antológiája, Kozmosz könyvek, 1982., 25–27.
Tallián Tibor: Cantata profana – az átmenet mítosza, 1983. 211–212.
Az új sorok: 255–256., 329–342. A 238. sorba a „testvérem kiásnám” helyébe „apámat” került. (Juhásznak egy felnövő és egy babakorában meghalt öccse volt.) A 257. sort a betoldás
miatt kissé át kellett alakítani.

18

31
32
33

34
35
36
37
38
39
40

41

42

43
44

45
46

47

48

A Szarvas-ének szerkezetelemei = Kritika, 1968. I. 29–41.
Tallián Tibor id. mű 83.
Gondoljunk pl. Petőfi Sándor Füstbement terv c. dalára, amelyben megvalósul anyának és fiának találkozása, s amely egy történetet beszél el feloldó drámai csattanóval.
Első megjelenése: Kortárs, 1957. 1. (szeptember)
Németh László: Megmentett gondolatok, 1975. 203.
Bár lehetséges, hogy éppen ezt a művet akkor nem ismerte, legalábbis nem említi.
Megnyilatkozott erről Bartók Béla is. Idézi Tallián Tibor id. mű, 39–40.
Itt a legközvetlenebb a magyar népköltészet, a román kolinda és a Kalevala hatása.
Ez a fajta teljességigény nem ebben az alkotásban, hanem az életmű egészében érvényesül.
A Bartók-műben csak azért fenyegetőzik a vezér-szarvas, mert apjuk fegyvert fogott rájuk.
Mintegy védekeznek tehát. Juhász pusztító szarvasának előképe inkább a Kalevalában lelhető fel. Ott Lemminkejnen üldözi Hísz szarvasát, azt viszont arra utasítja ördög-teremtője,
hogy végezzen rombolást az emberek lakóhelyén: „Szalad immár Hísz szarvasa, / Bényargal
a rénállata / Észak csűrjei közébe, / Lapp fiúk vívó terére, / Fölrúg csöbröt kisházbelit, /
Tűzön feldönti a katlant, / Húst hamuval elegylit, / Levest tőz fölibe loccsant.” (Tizenharmadik ének)
A Jézus-képzet a magzati és a csecsemőkor kapcsán már megjelent: az anya úgy melengette
fiát, „mint lágy szuszogással /Jézust a kis barmok.”
Ez a kapu a bartóki híddal rokonítható, de mintegy arra is utal, hogy ez a szarvas „ember”,
még nem lépte át a kaput, még egy innenső világban van.
Az avantgárdtól sem volt idegen ez a törekvés.
Tanulságos párhuzamokat is eltéréseket lehet találni a Szarvas-ének és Nagy László Rege
a tűzről és jácintról (Új Hang, 1956. 6.) c. hosszúénekének összevetésekor. Ez utóbbi vers hőse
is mitikussá magasztosul, de szüleit, elsősorban anyját szinte maga mellé, sőt maga elé emeli.
Idézi Domokos Mátyás. D. M. – Lator László: Versekről költőkkel, 1982. 210.
Fodor András: Ezer este Fülep Lajossal, 1986. I. 361. 1955. IX. 28.; Csoóri Sándor: Tenger és
diólevél = Nomád napló, 1978, 364–368.
Bori Imre: Két költő, Novi Sad, 1967. 111–122.; Bonyhai Gábor id. mű; Domokos Mátyás –
Lator László: Az idő hegygerincén = D. M. – L. L. id. mű 207–223.
Jánosi Zoltán: Nagy László mitologikus költői világa, Miskolc, 1996. 495. 1.

19

