AJadal

SfoHh gebedt eürném/te,
í Unt hangga^és^ehtie sofö uj i/e/ts..."
^BaCassi ^Báfmt sajátfeegui/e/ts^é/ié/tőí

Ílí
lA tiszatáj diákmMékkie
22.
1 9 9 5 . JEMUÁ/I

Százhúsz évvel ezelőtt a Magyar Történelmi Társulat egyik kirándulásán fedezte
fel Deák Farkas a zólyomradványi könyvtárban azt a kéziratos kötetet, amit ma
Balassa-kódexnek nevezünk. Mivel Balassi Bálint szerelmes verseinek legnagyobb részét
kizárólag ebből a kéziratból ismerjük, különösen becses darabja az irodalomtörténetnek. Ma már szinte el sem tudjuk képzelni, hogy volt olyan időszak, amikor a benne
szereplő versek ismeretlenek voltak. Pedig ez a helyzet. 1874 előtt Balassi Bálint világi
tárgyú verseit nem ismerték. Vörösmarty Mihály vagy Petőfi Sándor nem olvashatott
Júlia-verseket, mert az ő életükben ezek a költemények egy családi könyvtár mélyén
lapultak. Balassi Bálintról csupán a nyomtatásban is megjelent istenes versek alapján
alkothattak képet, s a tizenhatodik századi költőelődben a zsoltáros hangú poétát tisztelhették. A szerelmi gondokban gyötrődő, Venust és Cupidót emlegető, Júliához térden esengő költő képe meglehetősen modern Balassi-kép.
Nehéz elképzelni Balassi Bálintot a szerelmes versek nélkül, pedig ez a helyzet
egyáltalán nem mondható különösnek. Nagyon is természetes, hogy a vallásos költeményeket kinyomtatták a tizenhetedik században (vagyis ezeket is csupán Balassi halála
után), a szerelmes darabok pedig kéziratokban léteztek. Egy-egy főúri könyvtárban
volt belőle példány, Zrínyi Miklós egykori könyvtárának katalógusából például kiderül, hogy megvolt benne Balassi Bálintnak Fajtalan éneki. A fajtalan jelző világosan
mutatja, hogy itt nem a nyomtatásból ismert versekről, hanem világi tárgyúakról van
szó, és pontosan érzékelteti azt is, hogy ezeket az énekeket a korban elítélő éllel emlegették.
A Zrínyi Miklós birtokában volt kézirat sajnos nem maradt ránk, mint ahogy
egyéb kéziratos versgyűjtemények sem, egészen 1874-ig, amikor a Balassa-kódex előkerült. A Magyar Tudományos Akadémia rögtön megbízást adott a költő verseinek új,
teljesebb kiadására, s azóta a szerelmes énekek szerves részét képezik az életműnek, sőt
azt is mondhatjuk, hogy szerepük felértékelődött, ma inkább ezeket tekintjük hangsúlyosnak az életműben.
Mit is tartalmaz a Balassa-kódex? A 184 oldalas kézirat három nagyobb egységből
épül föl, az elsőben Balassi Bálint versei követik egymást, a másodikban a tanítvány,
Rimay János énekei sorakoznak, végül a harmadik egységben más poéták verseit jegyezte le az összeállító. A kódexet Balassi halála után, valamikor 1610 tájékán szerkesztette valaki, majd ezt a kéziratot 1656 után lemásolták, és ez a másolat maradt ránk.
Balassi versei így többszörös áttételen keresztül jutnak el hozzánk, nem is csoda, hogy
számos ponton hibásan, nemegyszer alig állapítható meg a szerzői szöveg a hibás másolások miatt.
A kódex első egysége kétségtelenül Balassi maga kezével írott könyvének, egy
szerzői kéziratnak a másolata. A teljes kézirat megszerkesztése azonban független a
költő szándékától, talán még a Balassi-rész sem tükrözi jól a szerzői koncepciót. A versek sorrendje, számozása, ciklusokba rendezése, felosztása számos problémát vet fel,
és ezek körül a Balassi-filológia álláspontja a mai napig nem állapodott meg véglegesen.
Rögtön a kódex legelsőnek lejegyzett mondata magyarázatot igényel, ugyanis ennek a mondatnak a félreértelmezéséből származik az a hiedelem, hogy Balassi versei
három nagy csoportra oszthatóak: szerelmes, vitézi és istenes versekre. A legtöbb válo-

3

gatott Balassi-kiadás, még a legújabb, 1994-es is, külön csoportot képez a költő „vitézi"
verseiből, igaz, csupán négy verset tud ebbe a fejezetbe sorolni. Pedig Balassinak valójában csak egyetlen olyan verse van, a Vitézek, mi lehet ez széles fóld felett... kezdetű Hatvanegyedik, amely minden probléma nélkül besorolható ebbe a csoportba, bár ez is
vallásos fohásszal zárul. Az Áldott szép Pünkösdnek gyönyörű ideje... kezdetű vers vallásos pünkösdi ének; a Széllyel tündökleni nem ládd-é e földet... kezdetű egyszerre szerelmes
és istenes vers; az Ó, én édes hazám, te jó Magyarország... kezdetű búcsúénekben pedig
Balassi mindenkitől búcsút vesz, vitéz társaitól ugyanúgy, mint szerelmétől.
A Balassi-szakirodalom már többször felhívta a figyelmet e hármas (szerelmes, istenes, vitézi) csoportosítás hibás voltára, ennek ellenére a kiadások és a tankönyvek
makacsul őrzik és továbbörökítik ezt a hiedelmet. Ugy vélhetnénk, és egyes kutatók úgy
is hiszik, hogy ha Balassi nem is osztotta be a verseit ilyen tematikus rendbe, a Balassakódex szerkesztője 1610 táján, tehát a közeli utókorban már így látta a versgyűjteményt. A kódex első mondata ugyanis ezt állítja: „Következnek Balassi Bálintnak különh-különh féle szerelmes éneki, kik között egynéhány isteni dicséret és vitézségről való
ének is vagyon..." Pedig ez a mondat pontosan azt állítja, ami a valós helyzet. A kódexben túlnyomórészt Balassi Bálint szerelmes versei szerepelnek, néhol azonban akad
köztük más témájú (pl. istenes, vitézi) vers is. Az 1610 körüli másoló nem mondja,
hogy Balassinak tematikus verscsoportjai lennének, nem mondja, hogy vannak vitézi
versek, azt sem, hogy vannak istenes versek (ez utóbbit később mégis mondja egy másik bejegyzés a kódexben), sőt tulajdonképpen egyenesen azt állítja, hogy szerelmes
gyűjtemény sincsen, mert ami van, az nem kizárólag szerelmes énekeket tartalmaz.
Balassi lírájában nem különíthető el élesen a vallásos és világi érzület. A kettő feltételezi egymást, határozottan kimutatható a szóhasználatbeli, frazeológiai azonosság.
A költő imádkozik Istenhez és imádja Júliát; fohászkodik az Úrhoz és könyörög
Júliának; magasztalja a Teremtőt és dicséri szerelmét; Jézus katonája és a hölgy lovagja.
A szerelmes és vallásos hang egymásba játszására a későbbiekben példát is hozunk.
A kódex szerelmes versei közé, jól meghatározható kompozíciós pontokon Balassi bűnbánó éneket, fohászkodást, vitézi verset is elhelyezett, versgyűjteménye tehát
nem homogén. Az utókor persze határozottan elkülönítette a világi daraboktól a vallásosakat, ezeket (és csak ezeket) nyomtatásban is megjelentették. A Balassa-kódex versei
és az istenes versek azonban nem alkotnak egyszerűen különválasztható csoportokat!
A szakirodalom álláspontja szerint Balassinak van egy tíz versből álló istenes gyűjteménye, ám a legújabb^kiadásokban itt csak kilenc éneket találunk, mert a tizedik (vagy
az Áldj meg minket, Úristen..., vagy a Bocsásd meg Úristen, ifjúságomnak vétkét...) már
szerepelt a szerelmes versek gyűjteményében.
A Balassa-kódex első része felosztja a szerelmes verseket a költő házassága előtt és
után szerzett énekekre. Mivel az első részben ezek száma éppen 33, a második részben
pedig talán szintén ennyi volt eredetileg, a kódex szerkezetének vizsgálata során a kutatók számszimbolikus kompozíciós elvet véltek felfedezni Balassi versciklusaiban.
Gerézdi Rábán és Klaniczay Tibor vetették fel a 3x33 + 1 = 100 versből álló kompozíció
ötletét, amit Horváth Iván fejlesztett tovább, s ma ez a kompozíciós elmélet már középiskolás tananyag. A Balassi-kiadások is ennek nyomán közlik a verseket, eltérés csupán
az istenes énekek elhelyezését illetően mutatkozik.
Pedig óvatosságra inthetne az a megfigyelés, hogy Rimay János verseiből is 33 számozott darab szerepelt az 1610 körül szerkesztett kéziratban. Két eset lehetséges: vagy

4

Rimay követte Balassi kompozíciós tervét, vagy a szerkesztő igazította egymáshoz az
énekciklusok darabszámát. Mivel bizonyosak nem lehetünk egyik megoldásban sem, el
kell fogadnunk azt az állapotot, hogy a magyar nyelvű udvari típusú szerelmi líra megteremtőjének, Balassi Bálintnak a verseit hipotetikus kompozíciós rendben olvassuk.
Ez a hipotetikus rend, a 3x33 + 1 = 100 vers, a dantei mintát követő számszimbolikus spekuláció, a Szentháromság jegyében megalkotott kompozíció. Balassi három
himnuszt írt a Szentháromság személyeihez, istenes versei, zsoltárai megengedik az
ilyen irányú elképzeléseket is. Akár ő alkotta meg azonban e rendet, akár az utókor
látta bele a kötetbe, az tagadhatatlan, hogy a szerelmes versciklusokon belül szerzői
elgondolás vonul végig. A házassága elótt szerzett versek között ugyan több hölgy
nevére szerzett darabot is találunk; egymás után olvasva őket azonban egyetlen szerelem története rajzolódik ki belőlük. Találkozás, levél- és gyűrűküldés, összeveszés,
kibékülés; mintha egy viharos szerelmi történet forgatókönyvét lapoznánk. A házassága után írt darabok között található a 25 versből álló Júlia-ciklus. A címzett ugyanaz
a hölgy, Losonczy Anna, aki az első rész címzettje is. A Dobó Krisztinától elvált költő
újult erővel veti magát a szerelembe, előbbi kedvesét álnéven szólítva egész szerelmeslevél-gyűjteményt ír meg versekben. Az énekek egymásutánja itt is határozottan költői
elgondoláson alapszik. A Célia-ciklus ugyancsak olvasható történetként is. Versgyűjteménynek, megkomponált versfüzérnek fogható fel a Valahány török bejt, kit magyar
nyelvre fordítottak; és az istenes versek között is kimutatható egy tíz énekből álló verscsoport mint önálló kompozíció.
Balassi versei csoportokba rendezve, ciklusokban, gyűjteményekben maradtak
ránk. Nem bizonyos azonban, hogy a költő létrehozott-e a ciklusok szintje fölötti
kompozíciót, hogy megtervezte-e a teljes életművét tartalmazó kötetét. Kételyeink
nem az egyes versek sorrendjét illetően, hanem csupán a ciklusok sorrendjét illetően
lehetnek. Kérdéses, hogy a nagykompozíció 100 versből állt-e, de bizonyos, hogy egy
kisebb egységen belül hogyan követik egymást az énekek. Kérdéses, hogy volt-e egyáltalán olyan nagykompozíció, amelyik együtt tartalmazta volna az istenes és szerelmes
darabokat, kétségtelen azonban, hogy Balassi szabályos szerelmes regényekké fűzte
össze énekeit.
A Balassa-kódex szövege a megtalálása óta eltelt százhúsz év alatt számos nehéz
problémával ajándékozta meg az irodalomtörténészeket, a legtöbbjük még ma is megoldásra vár. Folytassuk most egy olyan kompozíció elemzésével, aminél teljesen bizonyosak lehetünk a szerzői szándékban. Fontosnak gondolom, hogy versgyűjteményt
vizsgáljunk, ne csupán egyetlen verset, mert Balassi újszerűségét többek között éppen a
versgyűjtemények létrehozásának terén látom.
Hiba lenne azonban azt gondolni, hogy ő volt az első magyar költő, aki több
versből álló gyűjteményt hozott volna létre! Nem egy érettségire, felvételire előkészítő
tesztsor ezt az állítást várja el helyes válaszként. Pedig Tinódi Sebestyén históriás énekei is szerzői elgondolást tükröző kötetben maradtak ránk, a Krónika 1554-ben, vagyis
Balassi születésének évében nyomtatásban is megjelent. Tinódi azonban epikus kompozíciót hozott létre, míg Balassi Bálint lírait.
Elemzésünk tárgyául egy olyan Balassi által komponált versgyűjteményt választottunk, ami nemcsak kellően rövid, hogy itt elemezzük, hanem ráadásul a költő saját
keze írásában maradt ránk, így nem kell szembenéznünk a másolatok bonyolult filológiai problémáival. Vizsgáljuk meg most ezt!

5

[Saját kezű versfüzér]
Az erdéli asszony kezéről
Ha szinte érdemem nincs is arra nekem, hogy ő engem szeressen,
Csak áldott kezével, mint szép ereklyével, engem, mint kórt, illessen,
Legyek ferge rabja, bátor ne szolgája, csak szinte el ne vessen!
Az maga elméjének gyors voltáról az szerelem miatt
Forr gerjedt elmémre, mint hangyafészekre, sok új vers, mint sok hangya,
Arra, mert szüvemben gerjedez szüntelen szerelmed tüzes langja,
Szózatod búm verő vigasságtételnek gyönyörű édes hangja.
Az Célia bánatjárói
Mint szép liliomszál, ha félbemetszve áll, fejét földhöz bocsátja,
Célia szép feje úgy áll lefiggesztve, mert vagyon nagy bánatja,
Drágalátos könyve hull, mint gyöngy, görögve, vagy mint tavasz harmatja.
Bánja, hogy hajnalban kell az szerelmesétől elmenni
Hajnalban szépülnek fák, virágok, füvek, harmaton ha nap felkél,
Cseng szép madárszózat, vígan sétál sok vad reggel, hogy elmúlt éjfél,
Újul zöld bokor is, de nékem akkor is dolgom csak gond, bú, vészéi.
Fulviáról
Lettovább Júliát s lettinkább Céliát ez ideig szerettem,
Attól keservesen s ettől szerelmesen vígan már búcsút vettem,
Most Fulvia éget, ki ér bennem véget, mert tüzén meggerjedtem.
A versgyűjteménynek nincsen Balassi által adott címe, ezért szerepel szögletes zárójelben a kiadásokban szokásos cím. Balassi egystrófás költeményei saját kézírásával
maradtak fenn egy papírlapon, barátjának, Batthyány Ferencnek küldte el őket, aki Lobkowitz Poppel Évának udvarolt a költő verseivel.
A kézirat előkerülése előtt vitatott volt, hogy hány sorba kell leírni a Balassistrófát. A rímeket tekintve határoló jeleknek a kilencsoros forma kínálkozott egyik
megoldásként. Volt idő, amikor valóban ezt a metrumot érzékeltető megoldást alkalmazták a kiadók (Szilády Áron, Dézsi Lajos). Másrészt ismeretes, hogy a költő egy históriás éneknek, az Euriálus és Lucretia címűnek a versformáját alakította át. Az eredeti
strófa három tizenkilenc szótagos sorból állt, a-a-a bokorrímmel. A história első strófája így fest:
Sok erős vitézek, bölcsek és királyok szerelem miatt vesztek,
Ifjak, szép leányok sok mérges nyilai miatt megemésztettek,
Országok pusztultak, városok és várak mind földig letörettek.

6

A Balassi-strófa nem egycsapásra keletkezett, a költő eleinte csak szórványosan
alkalmazott belső rímeket, a tizenkilencesek ütemeinek a határán, ezzel is kiemelve a
6-6-7-es sortagolást. Később már következetesen találunk rímeket a hatos sorok végén
is. A tökéletes Balassi-strófa rímképlete ennek megfelelően:
a6, a6, b7, c6, c6, b7, d6, d6, b7
Talán áttekinthetőbb, ha külön-külön szemléljük a betűket és a számokat:

n

"n

a, a, b,

c, c, b,

d, d, b

n

6, 6 , 7

6, 6 , 7

6, 6 , 7

19

19

19

Amióta a saját kezű versgyűjtemény előkerült, nem kérdéses, hogy Balassi hány
sorba jegyezte le a róla elnevezett strófát: három hosszú sorba, ahogyan ezt az Euriálus
és Lucretia esetében is tesszük. A rímeléstől függetlenül megtartotta tehát a korábbi
írásmódot. Ha az így lejegyzett sorokat nevezzük verssornak, akkor a hatos ütemek
rímeit belső rímeknek kell tekintenünk. Balassi verseinek legutóbbi kritikai kiadása
(Eckhardt Sándor, 1951) ezért három sorba tördelve közli a költő verseit.
A strófák lejegyzése körüli problémáknak azonban ezzel még nem értünk a végére. Az újabb kiadások (Eckhardt Sándor, Stoll Béla, Varjas Béla, Horváth Iván, Kőszeghy Péter-Szabó Géza) ugyanis nem a háromsoros, de nem is a kilencsoros megoldást követik. A Balassi-strófás darabokat hat-hat sorra tördelve láthatjuk, valahogy így:
Vitézek, mi lehet ez széles föld felett
szebb dolog az végeknél?
Holott kikeletkor az sok szép madár szól,
kivel ember ugyan él;
Mező jó illatot, az ég szép harmatot
ád, ki kedves mindennél.
Sajnos, egyre gyakrabban hallom felvételiző diákoktól, hogy a Balassi-strófa hatsoros; sőt nemcsak a diákok nyilatkoznak így, Nemeskürty István is hatsorosnak
mondja a strófát Balassi-könyvében. A hibás választ a nyomdai sor és a verssor közötti
különbség okozza, és ebben elsősorban a kiadók ludasak.
A tipográfiai megoldás nem teljesen előzmény nélküli. Balassi Bálint és Rimay János verseinek 1633-as bécsi kiadásában ugyancsak hatsoros formában láthatjuk a strófát. Érdekes módon azonban nem a Balassi-versek vannak így leírva, azokat a korban
szokásos módon nem is tördelték verssorokra, hanem bekezdésekként, folyamatosan
írták le. A hatsoros megoldást a kötet második részében, Nyéki Vörös Mátyás verseinek leírásánál használta a szerkesztő, talán a szerzői kézirat írásmódját követve ezzel.
Ugyanígy, hatsoros formában írta le a strófát a tizenhetedik század elején Miskolci
Csulyak István is, szerzői kézirat igazolja tehát, hogy létezett ez a megoldás. Igen ám,
de ugyanígy szerzői kézirat tanúsítja azt is, hogy Balassi még nem élt ezzel az elrendezési móddal.

7

Valójában a legújabb kiadások sem szánták a versszakot hatsorosnak. Jól mutatja
ezt, hogy sorkezdő nagybetűk csak a páratlan sorszámú sorok elején találhatók (szemben a korábban említett tizenhetedik századi példákkal). A tényleges ok igen prózai:
igazodniuk kell a ma szokásos keskeny papírmérethez. Ha nem akarják apró betűkkel
közölni a hosszú sorokat, valahol el kell törniük, s erre talán a 12. szótag után nyílik
a legjobb alkalom. Az idézett strófa harmatot ód szintagmája mutatja, hogy a kényszerű megoldás milyen zökkenőkkel járhat együtt.
Ez a suta tipográfiai elrendezés sajnos egyre hagyományosabbá válik, már nem is
csak ott találkozhatunk vele, ahol a papírszélesség igazolhatná az eljárást, hanem például a nagy alakú egyetemi szöveggyűjteményben is, noha ott semmi akadálya nem
lenne, hogy három hosszú sorba írják le a strófákat.
Térjünk vissza az idézett versek vizsgálatához. A versfüzér darabjainak önálló címük van, nótajelzésük azonban nincsen, Balassi valószínűleg már nem énekeknek, hanem olvasott, mondott verseknek tekintette őket. Az öt vers terjedelme egy-egy strófa.
Szokás a szóban forgó öt egystrófányi verset epigramma-füzérnek is nevezni. Nyilván a
versek rövid volta miatt lehet ilyen benyomásunk, bár ellentéten alapuló epigramma
jellege, csattanója leginkább csak az ötödik darabnak van. Inkább miniatűr képeknek
nevezhetnénk őket. Legyenek azonban bármilyen rövidek, önálló versek így is. Még
akkor is, ha tudjuk, hogy három közülük idézet más versből.
A saját kezű versfüzér darabjaiból három bizonyosan úgy keletkezett, hogy a
költő kiemelt egy korábbi többstrófás énekből egy versszakot, és önálló költeménnyé
tette. Miért beszélhetünk önálló költeményekről? Figyeljük meg, hogy nem egyszerűen versidézetről van szó! Három mozzanat érdemel említést. A költő először kiválasztott és kiemelt egy strófát korábbi verseiből, ezt követően címmel látta el, végül egy öt
versből álló kompozícióba illesztette. A költő a kiemeléssel leszűkítette a szöveg eredeti jelentését, mert megszűnt az eredeti kontextus; a címadással új jelentésmozzanatokat rendelt a strófához; végül a kompozícióba illesztéssel, az új szövegkörnyezettel új
jelentésmozzanatok is a szöveghez kapcsolódnak.
Az idézés, centokészítés nem példa nélküli a korban. Világirodalmi példái már az
ókorból ismertek (Vergilius-centók), de magyar példája is akad a tizenhetedik századból (Esterházy Pál versei). A mi esetünkben Balassi maga állított össze idézetgyűjteményt Batthyány Ferencnek, vagyis az önidézés eszközével élt. Talán nem is ebben az
egyetlen esetben. A Szép magyar komédia szövegében is találhatunk részeket Balassiversekből.
Van a Batthyány-levéltárban egy olyan összeállítás is Balassi verseinek szakaszaiból, ami Batthyány Ferenc keze írásában maradt fenn. Ezen kívül a Balassa-kódex is
megőrzött a kétes hitelű (nem feltétlenül Balassi kéziratából származó) versek között
egy olyan éneket, amelyben különböző Célia-versek strófái követik egymást. E két
utóbbi gyűjteményt az különbözteti meg a saját kezű versfüzértől, hogy ezekben a
strófáknak nincsen önálló címük, illetve, hogy nem Balassi keze írásában maradtak
ránk, így szerzőségük bizonytalan. Ennek ellenére hajlok arra a véleményre, hogy nem
függetlenek Balassitól, az általa bizonyíthatóan művelt ollózva, idézve költeményt
gyártó technikától.
Vegyük most sorra a saját kezű versfüzér öt költeményét!

8

Az erdéli asszony kezéről
A vers az udvari szerelem alapszituációját mutatja be: a férfi nem érdemli meg,
hogy az asszony viszontszeresse őt, de nem is vágyik ilyen vakmerőségre; kezének
egyetlen érintéséért esedezik, amely meggyógyítaná minden bánatát, mint az ereklye
érintése a beteg embert; nem kíván szolgája lenni hölgynek, csupán rabja, és azt kívánja, hogy az asszony ne utasítsa el. Ez utóbbi különbségtevés szolga és rab között különösen fontos, az udvari szerelem szokásos szóhasználata. A lovag szolgálja hölgyét,
mert az elfogadta az udvarlását, míg a rab csupán reménytelenül szenved.
Érdemes megfigyelni az áldott kezével - szép ereklyével kifejezések felcserélt jelzőit,
amivel a vallásos és szerelmes vonatkozás összemosódik, a szerelem szinte vallásos áhítattá fokozódik. A férfi nem győzi hangsúlyozni alávetettségét. A vers a férfi és az
imádott nő közötti rangbéli különbséget próbálja meg a lehető legnagyobbra tágítani.
A vers Stoll Béla megfigyelése szerint erősen emlékeztet a Szép magyar komédia
egy részletére: „Ha azt tartod, hogy nem érdemlem az te szerelmedet, ámbár ne szeress engem, csak engedd azt, hogy én szeresselek tégedet, s ha szinte nem kedveled s nem becsüled is,
mégis, csak ne utáld teljességgel az én szerelmemet, s ha szerelmesed nem lehetek is, légyek ottan rabod, míg élek." (Actus III. Scena I.) A dráma igen gyakran tartalmaz Balassi verseiből részleteket, idézeteket, szófordulatokat, nem lehetetlen, hogy itt is egy mára már
elkallódott Balassi-vers egyik strófáját emelte a költő önálló verssé.
Az maga elméjének gyors voltáról az szerelem miatt
A vers az ihletettséget, a versszerző kedvet mutatja fel, mint a férfi szerelmének
bizonyítékát. Vagyis a vers a versírásról szól, és olyan szerelemről, amihez a szerelmes
vers természetes módon tartozik hozzá, udvari szerelemről. Az érzékletes hangyahasonlat mellett fontos szerepet kap a tűz-, láng-metafora, mely állandó kelléke a szerelmi költészetnek. Ezt ma már nem érezzük rendkívülinek, hiszen köznyelvi fordulatnak számít, hogy valaki szerelemre gyulladt valaki iránt, de Balassi korában magyar
nyelven ez még eleven képalkotásnak számított. A petrarkista költészet sablonjai még
nem koptak el, hanem egyenesen újdonságértékük volt.
Mint az előbb, most is helycserés szószerkezet teszi váratlanná a szöveget: Forr
gerjedt elmémre, mint hangya fészekre sok új vers, mint sok hangya, mondja a költő, ahelyett, hogy: Forr gerjedt elmémre sok új vers, mint hangyafészekre sok hangya. Ehhez hasonló szószerkezetet majd Vörösmartynál találunk:
Szív és pohár tele búval borral...
Világos, hogy a szív van tele búval, és a pohár borral, bár ezt a képet bonyolítja
a záróstrófa refrénje: Szúd teljék meg az öröm borával...
A vers az Engemet régolta sokféle kínokba... kezdetű, Negyvenedik vers 12. strófájának változata. Ott így olvasható:
Forr gerjedt elmémre, mint hangyafészekre, sok új vers, mint sok hangya,
Arra, mert szívemben szerelem tüzének csak te vagy édes langja,
Szózatod búm verő vigasságtételnek zengő s gyönyörű hangja.
A költő igazított a korábbi szövegen, a második sorban nem rímelő hatosokat
összerímeltette, és ezzel egy időben eltűnt az édes lang szinesztéziája, a jelző átkerült
a harmadik sorba, ahová jelentését tekintve jobban belesimul a szövegbe.

9

Feltétlenül megjegyzendő, hogy a vers szó a költő használatában nem költeményt, hanem strófát jelent; vagyis a 13 strófás költemény egyes szakaszairól beszél.
A Negyvenedik vers valóban nem más, mint képgyűjtemény. Egy-egy hasonlatra, képre
épít föl a költő egy-egy Balassi-strófát. Nem lehet véletlen, hogy a Batthyány-levéltár
már említett Balassi-verseket idéző egyvelege is ebből a költeményből emel át két szakaszt. A saját kezű versfüzér szövegében a kontextus különbözősége miatt a vizsgált öt
egyszakaszos költeményre értendő a vers szó, a strófa és a költemény fogalma itt már
fedi egymást.
Az Célia bánatjárói
A petrarkista szerelmes költészet tűz-hasonlata mellett a virág-hasonlat a leggyakoribb. Itt Célia (a legújabb kutatások szerint nem Wesselényiné Szárkándi Anna,
hanem talán Dobó Krisztina) bánatos, emiatt sír, és a könnycseppeket gyöngyökhöz és
harmathoz hasonlítja a költő. A lekaszált virág és a lehajtott fej képe egyszerre szomorú és szép. A bánatos kedves legalább annyira megragadja a férfit, mint a vidám.
Érdemes megfigyelni, hogy a vers néven (álnéven) nevezi Balassi egyik korábbi
kedvesét. Az első két darabból nem derült ki, hogy kiről íródott. A negyedik is homályban hagyja a kedves kilétét. A záróvers összehasonlításából, és az itteni Célia névből sejthetjük, hogy a többi vers is a Júlia- és a Célia-szerelem emléke. Erről tanúskodik a második és negyedik darab forrása is.
A vers a Hetedik Célia-ének harmadik strófájából van kialakítva, az eredeti költeményből az is kiderül, hogy Célia öccse halála miatt bánatos, gyászol. Az egystrófás
költemény általános, a háromstrófás vers konkrét:
[Hetedik]
Kiben az kesergő Céliáról ír
Mely keserven kiált fülemile, fiát hogyha elszedi pásztor,
Röpes ide-s-tova, kesereg csattogva bánattal szegény akkor,
Oly keservesképpen Célia, s oly szépen sírt öccse halálakor.
Mint tavasz harmatja reggel ha áztatja szépen jól nem nyílt rózsát,
Mert gyenge harmatiul tisztul s ugyan újul, kiterjeszti pirosát,
Célia szinte oly, hogyha szeméből foly könyve, mossa orcáját.
Mint szép liliomszál, ha félbemetszve áll, fejét földhöz bocsátja,
így Célia feje vagyon lefiggesztve, mert vagyon nagy bánatja,
Drágalátos könyve hull, mint gyöngy, görögve, vagy mint tavasz harmatja.
A saját kezű versfüzér szövege csupán a második sor elején tér el a korábbi változattól, a költő kiküszöbölte a vagyon soron belüli ismétlését. A kéziraton látható az is,
hogy előbb változatlanul írta le a sor elejét, majd írás közben áthúzással módosított a
szövegen. Jól megfigyelhető, hogy az eredeti vers mindhárom strófája egy-egy önálló
hasonlat, a strófakezdő szavak (mely, mint) sarokpillérként sorakoznak, és a strófán
belül mindig felbukkan a másik pillér (oly, úgy). A hasonlatok mind Céliára vonatkoznak, de egymástól függetlenek, vagyis akár folytatni is lehetne a sort, akár rövidíteni is
lehetne rajta. A harmadik strófa idézésével Balassi ez utóbbi esetre mutat példát, a szakasz önállóan is megáll magában.

10

Bánja, hogy hajnalban kell az szerelmesétől elmenni
A költemény ismerős alapszituáción alapszik, a férfi bánkódik, mert a madarak
hangja a hajnal közeledtét jelzi, amikor el kell válnia kedvesétől. A cím szórendje
megtévesztő lehet, a mai nyelvhasználat már úgy értelmezné, hogy azt bánja, hogy époen hajnalban kell távoznia, holott a korban még nyilván azt jelentette, bánja, hogy el
kell mennie hajnalban. Shakespeare Rómeó és Júlia c. darabjában is találunk ilyen jelenetet, ott a szerelmesek azon vitatkoznak, hogy a pacsirta vagy a csalogány hangját
hallják (az egyik az éjjelt, a másik a hajnalt jelzi). Balassi verse és Shakespeare darabja
ugyanabban az időben keletkezett. Azért egyformák, mert mindketten ugyanazt a hagyományt követik, ugyanannak a stíluskorszaknak az alkotói. Shakespeare szonettciklusa világosan mutatja Petrarca hatását, Balassi esetében is joggal lehet Petrarcát, illetve a reneszánsz szerelmi költészetet emlegetni. Az angol és a magyar költő is az udvari szerelem alba műfaját használják.
Az alba definícióját nem is lehetne pontosabban megfogalmazni, mint ahogyan
azt Balassi teszi a vers címében. A szó hajnali jelent, általában ezzel a szóval kezdődött
a panaszének. Balassi versének kezdőszava is: Hajnalban..., sőt (véletlenül?) az alba szó
is megbújik a verskezdő szóban: Hajnalban... Érdemes azonban megfigyelni, hogy
noha a cím pontosan utal a szituációra, maga a versszöveg nem tartalmaz utalást erre,
ott csupán a hajnali természet hangulatos leírása olvasható, ez ellenpontozza, hogy a
férfinak gondokkal, búval, veszéllyel kell szembenéznie. A szöveget a cím teszi szerelmes verssé, a cím jelzi, hogy a bú oka az elválás.
Balassinak ez a strófája apró változtatásoktól eltekintve megtalálható a Két szemem világa, életem csillaga, szívem, szerelmem, lelkem... kezdetű Célia-énekben is:
[Második]
Ugyanakkor, hogy megkedveli Céliát, ekképpen könyörög mindjárt neki,
hogy kegyes szemeit reá vetvén, vegye be szerelmében s vidám jó kedvében
Két szemem világa, életem csillaga, szívem, szerelmem, lelkem,
Kinek módján, nevén, szaván, szép termetén jut eszembe énnekem
Régi nagy szerelmem, ki lón nagy keservem, végy szerelmedben engem!
Reménlett jóm, kincsem, mi örömmel hintsem én ez árva éltemet,
Ki csak terajtad áll, s nálad nélkül halál, csak tőled vár kegyelmet,
Hogyha utálod azt, ki téged néz s virraszt, s magánál inkább szereti
Hajnalban szépülnek fák, virágok, füvek, harmaton hogy nap felkél,
Cseng szép madárszózat, vígan sétál sok vad reggel, hogy elmúlt éjfél,
Újul zöld bokor is, de nekem akkor is gondom csak merő vészéi.
Mint a megelőző két esetben is, itt is apró stilisztikai értékű változtatásokat figyelhetünk meg az idézett strófa szövegén. Az első sorban egy hogy szócskából lesz ha,
a harmadik sorban pedig az egyszerű állításból halmozás. Balassi itt is a lejegyzés közben igazít a versen. Előbb hozzáfogott a gondom szó leírásához, majd két betű papírra
vetése után áthúzta a szókezdetet, és módosított formában írta le a sort.

11

Fulviáról
A vers Balassi két nagy szerelmét hasonlítja össze, s dönti el a versenyt a harmadik
szépség, Fulvia javára. Ismét a tűz képe jelenik meg a szerelem fokának érzékeltetésére,
a halálra történő utalással (ér bennem véget = megöl engem) pedig kizárólagossá teszi
a friss élményt. Leginkább ez a vers tekinthető epigrammának az öt közül, mivel az ellentétet váratlan feloldás követi, ráadásul paradoxonnal zárul. A korábbi szerelmekre
történő utalás összeköti a verset a ciklus többi darabjával, hangsúlyozza összetartozásukat. Az első verset is a Júlia-versekhez sorolva (a dráma Júlia-Annáról szól) két Júliaverset követ két Célia-vers. Az ötödik darab szembeállítja a két emléket, s bejelenti új
szerelmét, mely Fulviához köti.
Fulviáról nem sokat tudunk, a neve a versen kívül egyetlen alkalommal, 1593-ban
bukkan fel Balassi egyik Batthyány Ferenchez írott levelében: „Ha Nagyságod az gyűrűt
Fulviának megküldené..." Olyan gyűrűküldésről lehet itt szó, mint amilyenről egy korábbi szerelem kapcsán számolnak be a kódex versei. A Második énekben (Cupido szívemben sok tüzes szikrákkal...) a lány, Krisztina küldött gyűrűt a férfinak:
Nemrégen szép gyűrőt szerelmesem küldött, ki rubinttal mind rakva,
Egy szép drága gyémánt kellő középaránt vagyon közte foglalva,
Hozzám szerelemben tökéletes szíve is így vagyon kapcsolva.
A Harmadik vers (Eredj, édes gyűrűm, majd jutsz asszonyodhoz...) arról számol be,
hogy a költő viszonozta a szerelmi zálogul küldött ajándékot:
Eredj, édes gyűröm, majd jutsz asszonyodhoz,
Ki viszen tégedet csókolni szájához,
Ó, hogy nekem ahhoz
Nem szabad most mennem, én vigasztalómhoz!
A Fulviának történő udvarlásnál Batthyány Ferenc a közvetítő szerepét játszhatta. Eközben ő maga is udvarolt Lobkowitz Poppel Évának. Balassi verseket küldött
neki, amiket kisebb-nagyobb átalakításokkal felhasznált a leveleiben. Balassi a Fulviát
említő levélben azt írja: „Nagyságod elmente után jutottak valami új versek elmémre, Poszedarszkynak adtam, Nagyságod kérje el tőle. Nem rosszak bizony, az mint én gondolom."
A határozott költői öntudatról árulkodó levélben valószínűleg pontosan arról
a verskéziratról van szó, amit részletesen megvizsgáltunk. Hogy nem egy másik küldeményről ír a költő, arról Fulvia nevén kívül még egy kifejezés árulkodik: jutottak valami új versek elmémre. Nem csupán a vers szó strófa jelentésére gondolhatunk, ez tökéletesen megfelel ugyan a versfüzérnek, de vonatkozhat egyetlen hosszabb ének strófáira
is. A versfüzér második darabjának kezdőszavai szinte szó szerint azonosak a levélben
előforduló kifejezéssel: Forr gerjedt elmémre sok új vers... Egyetérthetünk Balassival:
Nem rosszak bizony.

12

