A TISZATÁJ DIÁKMELLÉKLETE
2005. MÁRCIUS

104. SZÁM

VADAI ISTVÁN

Sok-sok sütemény
TANDORI DEZSŐ : EGY K OSZTOLÁNYI -VERS CÍMŰ KÖLTEMÉNYÉRŐL
A talált tárgy a modern művészet, különösen a modern
képzőművészet gyakran használt témája. Ilyenkor a művész nem megalkotja a szobrot, hanem rátalál. Megpillantja egy már korábban létező tárgyban. Azt hiszem,
mindannyian találkoztunk már ezzel az alkotási móddal.
Találtunk már kirándulás során olyan furcsa alakú ágdarabot, követ, aminek csak címet kellett adni, és máris
Ugró szarvas, Fáradt teknős vagy Imára kulcsolt kéz lett
belőle. Ugyanígy keletkeztek azok a híres-hírhedt szobrok, melyek minden művészettörténeti kézikönyv állandóan felmondott példái: Marcel Duchamp Palackszárítója, vagy a Spring címmel kiállított WC-csésze. Ilyenkor
a műalkotássá emelés tulajdonképpen a címadással történik. A cím teszi közleménnyé a talált ágdarabot, a cím
értelmezi a legtöbbször Duchamp szobrait is. Az eljárásmód teljesen azonos, csupán annyi a különbség, hogy
a neves szobrász minden művészi megnyilvánulása széles
körben ismert műalkotást hoz létre, kiállítják, írnak róla,
megőrzik, a többi műalkotás közé sorolják; az erdőben
talált ágdarabot pedig csak néhány embernek, családtagnak, barátnak mutatjuk meg, szűk körben hordoz jelentést, nem értékelődik kiemelkedő jelentőségű művészi
gesztusként, nem őrződik meg, nem írnak róla.
Még egy apró különbségre figyelhetünk fel. A kiránduláson talált Ugró szarvas természeti tárgy. A természet alakította olyanná, amilyen. Legfeljebb megtisztogatnunk kellett. A palackszárító azonban mesterséges,
emberalkotta tárgy. Igen gyakori eljárás az is, hogy a művész szándékosan sorozatban gyártott tárgyat, terméket
választ alapanyagul, például konzervdobozt, kólásüveget.
Az ilyen talált tárgy-nak külön neve is van, ezt hívják

TANDORI DEZSŐ
A vers tragikuma az adatok
azonosságában búvik meg.
Egy kitüntetett időpont
mindig azonos önmagával.
Csak a mi nézőpontunk
változik. Aszerint
beszélhetünk erről a kitüntetett időpontról úgy, mint
jövőbeli, éppen jelenvaló,
vagy múltbeli pillanatról. És
eszerint fűződhetnek hozzá
előbb remények, várakozások, később tapasztalás, végül tanulság, a visszahozhatatlanság bizonyossága.

úgy, hogy ready made. A különbség nem pusztán a természetes–mesterséges fogalompárból adódik, illetve nem pusztán annyi, hogy a tárgy véletlenül, vagy szándékos tevékenység
eredményeként jött lére. A késztermék valakinek, valaki más-nak a műve. Ám ez a valaki
nem művészi alkotásnak, hanem terméknek, használati tárgynak, fogyasztási cikknek
szánta. Sőt további fontos mozzanatokra is felfigyelhetünk: a létrehozott műalkotás, a cím
által szoborrá emelt tárgy egyedi-vé vált, míg a késztermék jellemzője éppen az, hogy
sorozatban gyártják, eleve több van belőle.
Innen már csak egy lépés a talált tárgy harmadik típusa, az az eset, amikor a művész
egy korábban létrehozott műalkotást, tehát egyedi tárgyat talál, ezt értelmezi át, ezt emeli
új műalkotássá. Például ilyen, csak apró (de annál erőteljesebb) mozzanattal átalakított
mű a Salvador Dalí-bajusszal ellátott Mona Lisa.
A talált tárgy természetesen nem csak a modern képzőművészet fogalma. Találkozhatunk vele irodalmi szövegek között is. Gondoljunk csak például Örkény István Egyperces
novellák című kötetéből az Mi mindent kell tudni című alkotásra. Olyan rövid, hogy idézhetjük teljes terjedelmében:

M I MINDENT KELL TUDNI
Érvényes két díjszabási övezet beutazására, egy órán belül, legföljebb négyszeri átszállással, a felszállóhelytől az utazás céljához vezető legrövidebb útvonalon. Átszállni csak keresztezéseknél, elágazásoknál és végállomásokon lehet, de
csak olyan kocsira, melynek útvonala az előzően igénybe vett kocsik útvonalától
eltér. Egy utazás során csak egy Duna-híd és minden útvonal csak egyszer érinthető.
Kerülő utazás és útmegszakítás tilos!
Az író talált egy szöveget, történetesen egy budapesti átszállójegy hátoldalára nyomtatott szabályzatot. Eredeti kontextusából kiragadva ez a szöveg átértékelődik, metaforikusan kezd el működni. Minden olyan emberi tevékenységre érthetjük, melynek az utazás
metaforikus megfelelője. Leginkább az emberi élet az, amit a költők így ábrázolnak, gondoljunk csak Arany János Epilogus-ára. Ebben az új jelentéskörnyezetben a bürokratikus,
terpeszkedő kifejezések, a parancsoló mód, az aprólékos szabályozottság mind-mind új jelentéseket hordoznak, arról beszélnek, hogy az életünk kacifántos jogszabályokkal korlátozott, hivatalosan szabályozott és mérhetetlenül körülményes. Érthetjük úgy is, hogy a szöveg elsősorban társadalomkritika (ez felel meg leginkább Örkény novelláskötetének), de
úgy is, hogy maga az emberi létezés ilyen mérhetetlen módon körülményes, a szöveg tehát
filozofikus, leginkább egzisztencialista (ez is megfelel Örkény novelláskötetének!).
Az átszállójegy redy made, sorozatban gyártott, nem műalkotásnak szánt szöveg.
Egyedi és műalkotásnak szánt szöveg újraközlésére is van példa, ilyen mondjuk Esterházy
Péter: Mily dicső a hazáért halni című szövege (része a Bevezetés a szépirodalomba című
kötetnek), mely eredetileg Danilo Kiš novellája, Esterházy tulajdonképpen csak a szerző
nevét változtatja meg. Hogy ez a változtatás nem egyszerűen plágium, hogy ennél jóval ravaszabb, áttételesebb fogás, annak érzékeltetésére elegendő annyit megemlíteni, hogy
a szöveg szereplőjének vezetékneve: Esterházy, és hogy ez a jelentéktelennek éppen nem
nevezhető mozzanat az írót igencsak mélységesen érinti.

2

De kanyarodjunk dolgozatunk tulajdonképpeni tárgyához (talált tárgyához). Tandori
Dezső 1973-as kötete, az Egy talált tárgy megtisztítása már kötetcímében jelzi, hogy
a versek között találkozni fogunk a modern művészet fentebb ismertetett eljárásmódjával.
Versek esetében ez leginkább idézetet, szövegátvételt, rájátszást jelent. Mindjárt ilyen szövegátvétel, rájátszás maga a kötetcím is, hiszen a kötet mottója is elárulja, hogy a kulcsszó
József Attilától való: „... s mint talált tárgyat visszaadja...” A Tandori által idézett részt
azonban érdemes kiegészítenünk, mert a teljesebb szövegkörnyezet fontos mozzanatra világít rá. Az Eszmélet című vers X. része azt mondja:

Az meglett ember, akinek
szívében nincs se anyja, apja,
ki tudja, hogy az életet
halálra ráadásul kapja
s mint talált tárgyat visszaadja
bármikor – ezért őrzi meg,
ki nem istene és nem papja
se magának, sem senkinek.
Ha az a tárgy, amit nem öröktől fogva birtoklunk, hanem csak úgy találjuk, mintegy
a halálra ráadásul, s amit majd visszaadunk, az nem más mint a saját életünk, akkor a szöveg, József Attila verse és Tandori kötete (akárcsak Örkény átszállójegye) elsősorban egzisztencialista gondolatot hordoz. A létezésről, a létezés átmenetiségéről, az elmúlásról beszélnek. Az már csak a sors keserű fintora, hogy Szegeden, azon a házon, ahol József Attila albérletben lakott, két tábla látható. Az egyik a költőre emlékeztet, a másik hivataloskodóan
terpeszkedő megfogalmazásban azt tudatja, hogy itt található a Talált tárgyak hivatala.
Tandori 1973-as kötetében számos izgalmas, nehezen értelmezhető, de annál nagyobb
kihívást jelentő vers található. A költő szinte tüntet az avantgárdnak tetsző ötletekkel, váratlan tipográfiai megoldásokkal, lábjegyzetekkel, jelölésmódokkal. Annak idején nem kis
megütközést keltettek a sakk-jelölésre épülő költemények, a versként közölt kitöltött totószelvény, a hiányos és/vagy deformált szövegek. A szövegek későbbi értelmezései, verselemzések, kritikák elsősorban ezekre a mozzanatokra figyeltek, a költemények furcsaságaira. Nyilván azért, mert Tandori szinte provokálta a befogadókat. Ezért helytálló némileg
az avantgárd jelző.
De csak némileg. Sokkal fontosabbnak gondolom ennél, hogy a szövegek legnagyobb
része valóban talált tárgy, már mások által korábban megírt szövegre épül. Ilyennek tekinthető például az említett totószelvény, ez egyenesen redy made, csupán a kitöltés teszi
egyedivé, és egyedien reménytelenné. Ugyanígy a talált tárgy iskolapéldája lehetne az Egy
szó alibije, mely az Országh-féle angol–magyar szótár egyetlen szócikkére épül. De talált
tárgy az a két zárójel is, melyet Tandori E. E. Cummings költeményeiből emel át, vagy
a Kant-emlékzaj című vers, mely a filozófus egy szállóigévé vált mondatát alakítja és értelmezi át. Ezeknek a költeményeknek alapvető értelmezési stratégiája az, hogy újból meg
kell találnunk a felhasznált szövegeket. Nem az érdekes ezeknél a verseknél, hogy milyen
a külalakjuk, hogy mennyire meghökkentők, hanem az, hogy milyen viszonyban állnak
a felhasznált eredeti szöveggel. Természetes, hogy egy kötetbe emelt totószelvény totó-szelvény alakú, annak a tipográfiai megoldását követi, nem mondatokban beszél, hanem jelekben. De nem ez a lényeg, hanem arra kell figyelnünk, hogy Tandori a játékról beszél, vára-

3

kozásokról, esélyekről, tippről, és eredményről. (Hogy mellesleg a szelvény fölé a keresztény temetési énekek szokásos (jaj!) fordulatát vési, szintén nem jelentéktelen.)
Elemzendő költeményünk szintén meghökkentő formájú. Néhány értelmes szó között
számtengert láthatunk. Ez rögtön arra indíthatja az értelmezőt, hogy a szokásos versszöveg
és a Tandori-kötetben látható számtáblázat közötti különbségre figyeljen. Az az első reflex,
hogy ez nem vers. Pedig ilyenkor csak türelmetlenek vagyunk. Nem az a dolgunk, hogy
reflexből mondjunk ítéletet. Az a dolgunk, hogy türelmesen megközelítsük az alkotást:

EGY KOSZTOLÁNYI-VERS
Most harminckét éves vagyok
Nap Hold kelte óra perc
Nap Hold nyugta
3 50
3 50
3 51
3 51
3 52
3 53
3 54
3 55
3 55
3 56
3 57
3 58
3 59
4 00
4 01
4 02
4 03
4 04
4 05
4 06
4 08
4 09
4 10
4 11
4 12
4 13
4 14
4 15
4 17
4 18
4 20

19 45
19 45
19 45
19 45
19 44
19 44
19 43
19 42
19 41
19 41
19 40
19 39
19 39
19 38
19 37
19 36
19 35
19 35
19 34
19 33
19 32
19 31
19 30
19 29
19 28
19 27
19 26
19 25
19 23
19 22
19 21

1 21
2 06
3 01
4 05
5 13
6 22
7 30
8 36
9 42
10 48
11 56
13 06
14 21
15 39
16 57
18 08
19 06
20 22
20 47
21 06
21 25
21 43
22 01
22 43
22 01
22 48
23 22
––
0 02
0 54
1 56

Ha haldoklom, ezt suttogom:

18 30
19 26
20 10
20 44
21 10
21 31
21 48
22 02
22 16
22 30
22 45
23 04
23 26
23 56
––
0 38
1 36
2 51
4 18
5 48
7 17
8 42
10 04
11 23
12 43
14 01
15 15
16 24
17 23
18 10
18 46

3 50*
3 50*
3 51*
3 51*
3 52*
3 53*
3 54*
3 55*
3 55*
3 56*
3 57*
3 58*
3 59*
4 00*
4 01*
4 02*
4 03*
4 04*
4 05*
4 06
4 08*
4 09*
4 10*
4 11*
4 12*
4 13*
4 14*
4 15*
4 17*
4 18*
4 20*

talán ez az, amire mindig vártam.

*

4

19 45*
19 45*
19 45*
19 45*
19 44*
19 44*
19 43*
19 42*
19 41*
19 41*
19 40*
19 39*
19 39*
19 38*
19 37*
19 36*
19 35*
19 35*
19 34*
19 33*
19 32*
19 31*
19 30*
19 29*
19 28*
19 27*
19 26*
19 25*
19 23*
19 22*
19 21*

már mult időben

1 21*
2 06*
3 01*
4 05*
5 13*
6 22*
7 30*
8 36*
9 42*
10 48*
11 56*
13 06*
14 21*
15 39*
16 57*
18 08*
19 06*
20 22*
20 47
21 06*
21 25*
21 43*
22 01*
22 43*
22 01*
22 48*
23 22*
– –*
0 02*
0 54*
1 56*

18 30*
19 26*
20 10*
20 44*
21 10*
21 31*
21 48*
22 02*
22 16*
22 30*
22 45*
23 04*
23 26*
23 56*
– –*
0 38*
1 36*
2 51*
4 18*
5 48*
7 17*
8 42*
10 04*
11 23*
12 43*
14 01*
15 15*
16 24*
17 23*
18 10*
18 46*

Foglalkozzunk egyelőre a számokkal. A táblázat fejléce ugyan hibás elrendezésűnek tűnik, de az világos, hogy az adatok a Napra és a Holdra vonatkoznak, azoknak a keltét, illetve nyugtát tüntetik fel órára, percre pontosan. Az eredeti szöveg bizonyára egy zsebnaptár megfelelő oldala lehetett, ahol a táblázat fejlécében a megfelelő oszlopok fölé voltak
igazítva a Nap, Hold, kelte, nyugta, óra, perc szavak. Talán emiatt a tipográfiai pontatlanság miatt van a Nap és Hold szó megismételve. Hogy pontos csillagászati adatokat csak
pontatlan tipográfiával képes közölni a kötet, szerintem a költeménynek csak sokadik
mellékjelentése, amivel persze azt nem akarnám mondani, hogy mellékes jelentés.
De figyeljünk előbb a lényegesebb mozzanatokra. A nagy táblázat bal oldali része közli
a Nap és Hold valamikori keltére és nyugtára vonatkozó időpontokat. A jobboldali rész
csupán megismétli ezeket az adatokat, mindegyik szám kis csillaggal van megjelölve, azaz
mindegyikre egyesével érvényes a táblázat alatt olvasható lábjegyzet. Egyelőre tehát elegendő a baloldali számokra összpontosítani. Mikori adatok ezek? Melyik hónapra vonatkoznak?
3 óra 50 perckor, azaz igen korán hajnalban kel a Nap, és csak este 19 45-kor nyugszik.
Ez csak valamelyik nyári hónap lehet, hiszen a nap hossza 15 óra és 55 perc. Látszik az is,
hogy a napok hossza a hónap során egyre rövidül, vagyis a nyári napforduló, június 22.
után járunk már. A táblázat 31 soros, vagyis a szóban forgó hónap 31 napból áll. Mivel június és szeptember csak 30 napos, kizárólag a közbüleső július és augusztus jöhet szóba.
Elegendő egy naptárt kézbe venni, és azonnal kiköthetünk a júliusnál. A Nap kelte és
nyugta ugyanis évről évre azonos időpontokban történik (legalábbis percnyi pontossággal).
Ezzel már félig célhoz értünk. A Tandori-vers egy júliusi hónapot ábrázol jelen és múlt
időben. Ahhoz, hogy a konkrét évszámot is megtudjuk, kétféle módon járhatunk el. Előkereshetjük a költő számára is elérhető naptárakat, és remélhetjük, hogy szerencsésen rábukkanunk egy olyan évre, ahol a július hónapban a Hold adatai is megfelelő rendben sorakoznak. Ugyanis a Hold a naptári évtől függetlenül kel és nyugszik, a rá vonatkozó adatok évről évre változnak. Sajnos fennáll annak a lehetősége, hogy a használt naptároldal
nem a vers keletkezési idejéből való. Például származhatna családi hagyatékból, mondjuk
Tandori születési évéből, sőt a költemény címéből kiindulva akár Kosztolányi születési
évéből, vagy a szóban forgó Kosztolányi-vers keletkezési évéből is.
Szerencsére ma már könnyű helyzetben vagyunk. Az interneten könnyen utána lehet
járni bármilyen csillagászati adatnak. Csak egyetlen lehetséges web-címet említek, ez rögtön célhoz is vezet bennünket. A http://aa.usno.navy.mil/data/docs/RS_OneYear.html#
formb címen olyan kitölthető kérdőívet találunk, mely a világ bármely földrajzi helyére vonatkozóan megadja bármely konkrét év legfontosabb csillagászati adatait. Legelőször is
Budapest földrajzi koordinátáira van szükségünk, ez pedig: keleti hosszúság 19º 5’ és
északi szélesség 47º 30’. Ezután tetszőleges évet választva ellenőrizhetjük, hogy mikor kelt
(vagy mikor fog kelni) az adott évben a Nap. Látható, hogy júliusban mindig a Tandorikölteményben jelzett időben van napkelte és napnyugta. Néhány próbálgatás után a Hold
adataira is rábukkanhatunk. A keresett év: 1970. Sem korábban, sem későbbi években nem
helyesek a versben szereplő adatok. Az Egy talált tárgy megtisztítása tartalomjegyzékét
felütve látható, hogy Az amatőrség elvesztése című fejezet, s benne a mi versünk is 1969–
70-ben íródott. Vagyis pontosíthatunk: az Egy Kosztolányi-vers című alkotás vélhetően
1970-ben íródott, vagy legalábbis egy 1970-es naptároldal felhasználásával készült.

5

Tudható, hogy Tandori Dezső 1938. december 8-án született. Vagyis érvényes a költemény első sora: „Most harminckét éves vagyok.” Pontosabban 1970. december 8-án volt
éppen 32 éves, de már ez év júliusában a 32. évében járt. A költemény tehát nem afféle
születésnapi vers, mint amilyen például József Attila Születésnapomra című költeménye.
Nem magát az évfordulót tekinti fontosnak, nem az ünnepet. A letelt, megélt 32 évre figyel,
s a még le nem telt, meg nem élt további esztendőkre függeszti tekintetét. Kijelöli azt
a pillanatot, ahol ez a jelenlegi most, már távoli, múltbeli akkor-rá válik. Nem születésnapi
vers, de azokhoz hasonlóan létösszegző, időszembesítő alkotás. A táblázat bal oldali része
képviseli a jelenidőt, a most-ot, a jobb oldali rész, a jövőidőt, a majd-ot. Akkor, jövőidőben
(jaj!) már az akkori idő lesz most, s a baloldali adatok egykor-rá válnak. A vers tragikuma
az adatok azonosságában búvik meg. Hogy azok egyáltalán nem változnak. Egy kitüntetett
időpont mindig azonos önmagával. Csak a mi nézőpontunk változik. Aszerint beszélhetünk
erről a kitüntetett időpontról úgy, mint jövőbeli, éppen jelenvaló, vagy múltbeli pillanatról.
És eszerint fűződhetnek hozzá előbb remények, várakozások, később tapasztalás, végül tanulság, a visszahozhatatlanság bizonyossága.
Az idősíkokat így szembesítő költemény értelmezésének legelső lépését megtettük. Kiderítettük, hogy konkrét szöveget, egy adott év naptári adatait tünteti fel, s hogy ebben az
évben, a költemény megírásának évében a versben szereplő 32. életév, illetve a közölt csillagászati adatok érvényesek voltak. (Vegyük észre: az olvasó eleve a megírás utáni időpontba van kényszerítve. Számára ez a most mindig csak egykor. Az olvasó számára
egyetlen időszemlélet létezik: a múltidejű. Minden jelenidejű írt szöveget múltidejűvé olvasunk. Tandori verse erre is rímel.) Két további szövegrésszel egészíthetjük ki az elmondottakat. Az egyik fokozza a vers tragikumát: „Ha haldoklom, ezt suttogom:”
A táblázat jobboldali része nem egyszerűen egy majdani, jövőbeli pillanat. Ha az lenne,
a vers akkor is szomorú lenne. A múlt visszahozhatatlansága eleve az. Bármikor. Legfeljebb számot vethetünk vele. (Számot?) Erről a számvetésről, tragikumról és belenyugvásról szól Tandori Hommage és Hommage II. című költeménye. Az előbbi a múlt megmásíthatatlanságáról, az utóbbi a múltba való belenyugvásról szól többek között. Ám az Hommage most-ja „még nem deszka-földes-álruhásan” következik be, még a halálon innen
van. Az Egy Kosztolányi-vers pedig egy haldokló szájába adja a szavakat. A jövőbeli múltbatekintő suttogás a jelenben lévő rettegésről beszél.
A másik szövegrész a „talán ez az, amire mindig vártam.” Mire várt a lírai én? A halálra? Arra a pillanatra, amikor még éppen van ideje számvetésre? A belenyugvást sugalló
kijelentő mondat azt mondaná, hogy egész életünk várakozás, méghozzá az utolsó pillanat
bevárása? Erre rímelne az Hommage egy része: „hozzád lassult múlásukkal bevárják, míg
kidől utolsó hátasod.” De hát hogyan nyugodhatna bele ebbe a várakozásba, amikor az
idősíkok kontrasztja épp ellenkezőt sugall? Félelmet és reszketést. Hogy ezt a jelentésbéli
zavart eloszlassuk, tovább kell értelmeznünk a verset.
Most már be kell vonnunk a játékba a költemény címét is, azt a bizonyos Kosztolányiverset. Nem nehéz rábukkanni, hiszen Tandori megadja a költő nevét, valamint a szóban
forgó vers kezdősorát szó szerint idézi: „Most harminckét éves vagyok.” Ez a költemény
a Bús férfi panaszai kötetben található, és már csupán ez a mozzanat is beszédes. Az 1917ben keletkezett vers így szól:

6

Most harminckét éves vagyok.
Nyár van.
Lehet, hogy tán ez, amire
vártam.
Egészséges bronzarcomat
aranyfénnyel veri a nap
és lassan
megyek fehér ruhában a
lugasban.
Pipámba sárgálló dohány,
a füstje kékes, halovány.
A fák alatt egy kerti széken
alszik szelíden feleségem.
A küszöbön fiam. A szeme kék láng,
nagy szőke fej.
Álmos, puha száján csiklandva csorran
a lanyha tej.
Vad délután, a föld parázsló.
Részeg-virágok és darázs-szó.
Ha haldoklom, ezt suttogom.
Nyár volt.
Jaj, a boldogság máshová
pártolt.
Egészséges bronzarcomat
aranyfénnyel verte a nap
és lassan
mentem fehér ruhában a
lugasban.
Pipámba sárgálló dohány,
a füstje kék volt, halovány.
A fák alatt egy kerti széken
aludt szelíden feleségem.
A küszöbön fiam. A szeme kék láng.
Nagy szőke fej.
Álmos, puha száján csiklandva csorrant
a lanyha tej.
Vad délután volt és parázsló.
Részeg-virágok és darázs-szó.

7

Amint olvasható, Kosztolányi is időszembesítő verset írt, sőt pontosan ugyanazzal az
eszközzel szembesített jelenkori most-ot, és jövőbeli majd-ot, amire a Tandori-vers épül.
Kosztolányi ötlete, hogy két (majdnem teljesen azonos) szövegrészt egymás után közöl, az
egyiket jelenidőben, a másikat egy távoli jövő helyzetében, onnan múltidőt használva.
Mondhatjuk azt is, hogy mindaz, amit korábban a Tandori-műről mondtunk, változatlanul
érvényes Kosztolányi versére is. A két költeményt számos mozzanat azonossága köti össze.
Azonos például a két költő életkora. Kosztolányi 1885. március 29-én született, vagyis
annyi különbség azért van, hogy ő már betöltött 32 évről beszél. De az 1917-es vers sem
születésnapi költemény, hiszen a második sor elárulja, hogy „Nyár van.” S ez a sor nyilván
egyszerre konkrét, és metaforikus. Konkrét abban az értelemben, hogy vélhetően tényleg
nyáron íródott a vers. Erre utalnak a „bronzarcomat aranyfénnyel veri a nap” illetve
a „parázsló délután” kifejezések. Metaforikus viszont abban az értelemben, hogy Kosztolányi éppen élete nyaránál tart. Elégedettség jellemzi a szöveg első felét. Megkapta, amire
vágyott. Boldog környezet, feleség, gyerek, pihenés, jólét veszi körül. Ebből az idilli állapotból billen át a vers az ellenkező hangulatba. Mindennek a múlttá válását fájlalja már
előre. Most tudja már, hogy mindez majd valamikor egykor-rá válik. Mind az időszembesítés, mind pedig a boldogságról, mint tűnékeny, megfoghatatlan, illékony és mulandó
dologról való beszéd ismerős lehet. Hiszen például teljesen hasonló módon beszél a költő
a Boldog, szomorú dal című versben. Ahogyan ott szembeállítható a boldog és a szomorú
kifejezés, ugyanúgy felel egymásra itt a költemény két fele.
Tandori versére pillantva eddig ki nem mondott azonosításokat végezhetünk el. Ebben
a szövegben is „nyár van”. Tandori is élete nyarán ír, s az ő versét is olvashatjuk úgy, mint
a boldog és szomorú állapot szembesítését. Érdekes, hogy a lábjegyzetet jelölő csillagok
megléte/hiánya különbözteti meg ezt a kettőt. Kosztolányinál ugyanezt a következetesen
megjelenő múltidejű kifejezések végzik el. Vagyis a csillagok fosztóképzőként működnek.
Érték-fosztó-képzőként.
Kosztolányi versének harmadik és negyedik sora újabb kapcsolódási pont: „Lehet, hogy
tán ez, amire / vártam.” Ez a szövegrész a jelen pillanatára vonatkozik. Lehet (mindig lehet), hogy épp ez, ez a jelenlegi pillanat az, amire mindeddig várakoztunk. Lehet, hogy ez
az a pillanat, amit majd (akkor), kiemelünk a múltunkból, mint kitüntetett, kiválasztott
pillanatot, amikor (utólag hisszük így) boldog-ok voltunk. A talán szó arról beszél, hogy ez
a minősítés a jelenben nem létezik, hogy egy pillanat mindig csak utólag válhat fontossá,
utólag minősíthető boldoggá. Részben erről beszél az Hommage II. is: „Aztán a múlt mindig jól alakul...” Kosztolányi versének első részében azonban értéktelített állapotot találunk. Érzi, hogy a jelen pillanata határozottan alkalmas arra, hogy kiérdemelje a boldog
jelzőt. Tandori verse csak nagyon áttételesen szól erről. Az a júliusi hónap, amit a naptáradatok felidéznek, korántsem az értéktelített nyár ünnepi pillanata. Inkább minősíthető
bármely jelenidőben lévő pillanat-nak (hogy felidézzük az Egy talált tárgy megtisztítása
fogalmazásmódját).
És itt, a Kosztolányi-vers harmadik, negyedik soránál kell azt is észrevennünk, hogy
milyen alaposan félreértettük a Tandori-költeményt! Hiszen Kosztolányinál ez a két sor
a jelenre vonatkozik, olyannyira csak a jelenre, hogy a vers második részében már nem is
szerepel. Ott a „Jaj, a boldogság máshová pártolt.” mondat olvasható, ami ugyan éppen
a boldogság-ról beszél, de nem azonosítja semmilyen pillanattal. Úgy fosztja meg az akkori

8

jelent az értékeitől, hogy csak hiányról beszél. Ezt követően elbeszéli a vers a nyári pillanat
múltidejűvé válását is, de nem mondja ki, hogy ez lett volna az a bizonyos pillanat. Noha
érezhetően ezt a pillanatot nagyítja ki, tapinthatóan fontosnak gondolja, de a talán érvényben marad. És ez így van rendjén, hiszen ez a jövőbeli pillanat csupán elképzelt jövő.
Nem lehet bizonyos. A Tandori-vers értelmezésénél azonban a „talán ez az, amire mindig
vártam.” szövegrészt rossz helyen olvastuk. Úgy értettük, mintha az a jövőbeli pillanat
megállapítása lenne. Értetlenkedve kérdeztük meg, hogy hogyan lehet folyamatosan várakozni a halálra. Most pedig világossá vált, hogy Tandori itt, ezen a helyen is Kosztolányit
idéz (még ha nem is pontosan szó szerint), tehát alighanem a szövegrész elhelyezésében is
a mintáját követi. Márpedig ha így van, akkor rosszul értettük a szövegek sorrendjét!
Tandori Dezső versének tipográfiája megtévesztő. Azzá teszi a kéthasábos közlés. Ha
tiszteletben tartjuk a Kosztolányi-vers által megvalósított sorrendet, mint ami Tandori
mintája, talált tárgy volt, akkor világos, hogy hogyan is kell olvasni. Előbb a baloldalt végig, majd pedig a jobboldalt, a lábjegyzetig. A vers címe után tehát először a „Most harminckét éves vagyok.” mondat olvasandó, ez követően pedig nem a mellette szereplő másik dőltbetűs mondat, hanem az alatta következő „Nap Hold kelte/nyugta óra perc” szövegrész, azaz a táblázat fejléce. Korábban, eddigi értelmezésünkben is úgy értettük, hogy
a „Most harminckét éves vagyok.” mondat a táblázat bal oldali részére, a „Ha haldoklom,
ezt suttogom:” rész pedig a táblázat jobboldali részére érvényes, de mindezt úgy gondoltuk
el, hogy ez a két oszlop egymással mintegy párhuzamosan halad. Sorról sorra megismétlődnek az adatok, s mindegyik mindig múltidőbe kerül. Vagyis a két dőlt betűs szöveget is
a táblázat fejléceként szemléltük. Kitértünk ugyan arra az apróságra, hogy a Nap, Hold,
kelte/nyugta, óra, perc szavak nincsenek pontosan a megfelelő számadatok fölé igazítva,
ám arra nem figyeltünk, hogy csak egyszer szerepelnek a táblázat fölött. Mintha csak a baloldali táblázatrészre vonatkoznának. Úgy gondolhattuk, hogy ezen adatok megismétlését
már felesleges fejlécben jelezni, hiszen a számok szisztematikus azonossága amúgy is egyértelművé teszi a helyzetet. Most azonban már világos, hogy csapdába sétáltunk. Előbb végig kell olvasnunk a táblázat baloldali részét (eltekintve a fejléc tabulálási pontatlanságától), majd ezt követi a „talán ez az, amire mindig vártam.” szövegrész. Itt, ebben a versben
is a jelenidejű pillanatra vonatkozik tehát. Ezt követően kell a jobb oldali rész tetejére
ugornunk, ahol a „Ha haldoklom, ezt suttogom:” sor szerepel, majd pedig a táblázat jobboldali része, alatta a lábjegyzettel. A Kosztolányi-verssel való párhuzam mellett két tipográfiai apróság is megerősítheti ezt a sorrendet: egyfelől így a táblázat fejléc része (gondolatban) mindkét táblázat oszlopaira érvényes lesz, másfelől érthetővé válik, hogy a vers végén szereplő lábjegyzet miért a lap jobb oldalán szerepel (valójában így a jobb oldali hasáb
bal szélére kerül).
A szövegrészek sorrendjére vonatkozó észrevételeink jelentősen beleszólnak abba, hogy
mit olvasunk ki a versből. Hiszen a „talán ez az, amire mindig vártam.” sorra vonatkozó
minden kérdésünk érvényét vesztette. Ez arra figyelmeztet, hogy érdemes különös figyelmet fordítani arra a körülményre, hogy egy vers közlésekor erőteljesen működésbe lép
a nyomtatott könyv (laptükör mérete, oldalakra bontás, betűtípus stb.), mint technikai jellegű kényszerkörülmény. Ez olykor megtévesztő lehet. Például hiába tördelik a Balassistrófát gyakorta hatsoros formába, igazodva a szűk lapszélességhez, attól még a strófa háromsoros. Bosszantó, hogyha aztán ugyanezt a strófát a keskeny lapméretű kötetből tágas

9

lapméretűre másolva is megőrződik a csupán kényszerszülte hatsoros forma. Tandori
szóban forgó verse hasonlóképpen másolódott le hibásan a Digitális Irodalmi Akadémia
elektronikus szövegtárába. Noha itt már semmi nem korlátozza a vers hosszát, a másolók
ugyanúgy egyetlen hasábosnak fogták fel a szöveget, mint elemzésünk elején mi tettük.
A különbség csupán annyi, hogy a lap tetején található dőlt betűs szövegrészek, illetve a táblázat fejléc része, ha lehet, még inkább rosszul vannak a táblázathoz igazítva.
Térjünk azonban vissza a Kosztolányi-vers értelmezéséhez, hiszen megálltunk a harmadik-negyedik sornál, és sebtében újrarendeztük a Tandori-szöveget. Kosztolányi versében apró képek sorakoznak, mindegyik a nyári délután egy-egy mozzanatát festi. Az Én-től
indul a felsorolás, belülről kifelé halad. Előbb a költő bronzarcát látjuk, majd fehér ruháját,
sárgálló dohányát, kéklő pipafüstjét. Aztán kissé távolabb, a fák alatt pihenő feleségét. Még
távolabb, a küszöbön tűnik fel szőke fejével a fia. Végül a legtágabb, szinte már fogalmi keretű kép, a parázsló délután kozmikussá tágított általánosságát hanginformáció, a darázsszó jeleníti meg. Nem pusztán ez a folyamatosan táguló nézőpont, a közelitől a távoli felé
haladó mozgás juttathatja eszünkbe Petőfit, különösen Az alföld című verset. Petőfire emlékeztet a dohány, a pipafüst, de még a szőke hajszín is. Az egész képsor biedermeier hatású. A 19. század családi lírájának felel meg, hogy feltűnnek a versben a költő hozzátartozói. A feleségéről, a fiáról ír. Kosztolányi gyakran enged bepillantást magánéletébe, olykor
váratlan módon is odacsempészi saját környezetét műveibe. Az Édes Anna című regényben
például nem csak a mű végén tűnik fel a Kosztolányi-villa, hanem a gyilkosság éjjelén,
a regény tetőpontján is: Anna hallja a távolból Hattyúnak, a költő kutyájának ugatását.
A vers erőteljes képet rajzol, nyugodtságában is határozott, nyomatékos, emlékezetes.
Ebben nyilván szerepet játszanak a színek. Mintha a Mostan színes tintákról álmodom
szecessziós színtablóját szemlélnék. A bronz, fehér, sárga, kéklő és kék folyamatosan
fenntartja a vizualitást, hogy aztán annál váratlanabbul törje meg az eddigi színes csendet
a darázs hangja. Ugyanilyen dekoratív a vers hangzása is. Kosztolányinál egyáltalán nem
meglepő, hogy a rímek vezetik a költeményt. Érezhető, hogy egy-egy rímötlet kedvéért
a költő hajlandó a mondandóját a formához szabni. Különösen a parázsló – darázs-szó olvastán van ilyen benyomásunk. Azért nem gondoljuk elsőre mesterkéltnek ezt a megoldást,
mert összhangban van a költemény tartalmával. A vers egy értéktelített pillanatot jelenít
meg, ezért helyénvalónak gondoljuk, hogy ezt a telítettséget a díszítésbeli gazdagság hordozza. Kitüntetett pillanathoz a legválasztékosabb, legkifinomultabb nyelvhasználat illik.
Mégis motoszkál bennünk valami ellenérzés. Ez a jólét túl meseszerű. Még idillnek is
sok. Olyan díszletelemekből van összerakva, aminek láttán azonnal kételkedni kezdünk
a valószerűségében. Önkéntelenül is Karinthy Frigyes kritikája jut eszünkbe, amit az Édes
Anna kapcsán vetett papírra. Ugyanarról a részről ír, melyet az előbb említettünk, érdemes
kissé hosszabban is idézni:
„... Akárhogy forgatom, a mű mindenképpen hibátlan, mindazzal a jófélével, amiből készült, s azzal, ami hiányzik belőle: a sok útközben felszedett limlom, amit hasonló témakörben a közepes író óhatatlanul belegyömöszöl regényébe [...] Tökéletes drámaiság a mesében, mesterien adagolt, lélektani aláfestés, s e mintaszerű erényeken túl, ami a legfontosabb, valami ingerlő, szinte illatos frisseség a környezetrajzban, emberábrázolásban, amire
hirtelenjében nem is tudnék példát. És mégis, mérlegelve és olvasgatva, visszalapozva,
kóstolgatva és emésztve a remek fogást, azon tűnődöm, miért nem jelentkezik a szoron-

10

gató, mélységes, lesújtó és fogva tartó utóíz, ami a nagy gyilkossági regények, Raszkolnyikov vagy akár az Amerikai tragédia elolvasása után olyan élménynél élményszerűbb szorongással és bűnbánattal töltik el az olvasót, mintha maga követte volna el a gyilkosságot?
Csak azért, mert ezek súlyosabb anyaggal dolgoznak, nehezebb megemészteni őket? Egy
mondatnál – isten tudja, miért épp ennél? – egyszerre mintha rájönnék a hibára. Közvetlen a gyilkosság elkövetése előtt Anna kibotorkál a sötét konyhába, »eszik egy csirkecombot és sok-sok süteményt«. A lelki kép, a maga shakespeare-i zűrzavarában, szorongatóan,
ijesztően életszerű, igaz és meggyőző – lenne, ha... ha Anna sültet és, mondjuk, egy vagy
két süteményt enne, mivel e kiexponált pillanatban, igenis, égetően nem mindegy, hogy
egy süteményt evett-e vagy kettőt, ez a drámai hitel, hogy úgy mondjam, a riportázs szempontjából fontos. De Kosztolányit elragadja az anyag, pepecselni és bíbelődni kezd vele,
a nyelv furcsa természete is izgatja, egy vagy két sütemény nem elég neki, bőkezű és könynyelmű lesz, sok-sok süteményt etet szegény Annával, sok-sokat (már az alliteráció kedvéért is), a sok-sok sütemény művésziesen határozatlan bája következtében már nem hiszek
el egy süteményt se. És visszamenőleg már sejteni kezdem, hogy ezúttal, végig az egész regényen, a művész legfőbb erénye áll útjába a végső és legfelsőbb hatásnak: a téma fellázad
az előadásmód művészi tökélye ellen, dadogást, látható és érezhető erőlködést és izzadást
követel, különben nem hajlandó teljes meztelenségében megmutatkozni. Anyagszerelme
megtréfálta a költőt, kiütközik a műből, előtérbe lép: a gyilkosságot ábrázoló pompás szoborműről azt a képzetet kelti, mintha keményre fagyasztott tejszínhabból faragták volna.
Vagy sok-sok süteményből...”
Nos, efféle túlzást gyanítunk a Most harminckét éves vagyok soraiban is. Egyesével talán hihető mozzanatok alkotnak olyan összképet, mely egészében nem valószerű. Lehet,
hogy a rímek teszik, lehet, hogy a színek, díszletvalósággá válik a nyári délután, mely kopottságában, unalmasságában rímtelenül vagy színtelenebbül talán hihetőbb lenne. Érdekes eljátszani azzal a gondolattal, hogy az ismétlés hogyan szól bele mindebbe. Kosztolányi
megismétli a vers első felét, csupán annyit változtat, hogy múltidőbe helyezi a korábbi képeket. Megtehetné, hogy nem pontosan ismétel. Tulajdonképpen meg is teszi. Hiszen lecseréli a harmadik és negyedik sort, a pipa füstje már nem kéklő, hanem kék, és az utolsó
előtti sorból eltűnik a föld, helyette már a délután parázsló. E két utóbbi változtatás abból
fakad, hogy a múltidő kifejezéséhez időnként szükség van egy-egy volt-ra, a szótagszámot
azonban a költő meg akarja tartani. De ha már úgyis módosít némiképp a vers szövegén,
mi lenne, ha erőteljesebben módosítana? Kézenfekvő lehetőség lenne mondjuk a színekkel
játszani. Jelenidőben tompa, egymáshoz hasonló tónust alkalmazni, majd megismételni
ezt múltidőben úgy, hogy a színek karakteressé, izgalmassá, szebbé válnak. Ekkor a költemény arról is beszélne (Tandori már idézett szavaival), hogy „aztán a múlt mindig jól alakul”. Ugyanígy kézenfekvő lehetőség a rímeken módosítani. És talán lehetne sorolni tovább...
Mindez azonban játék. Mi lett volna, ha...? Értelmetlennek ugyan nem nevezném, de
messzire nem vezet. Kosztolányi éppen csak annyit módosított a sorokon, amennyire azt
a múltidő kifejezése megkívánta. Vagyis az volt a célja, hogy lehetőleg pontosan ismételjen.
Ez versének alapgondolata, hogy ugyanaz az időpont két pillanatból nézve csupán időszemléletét tekintve különbözik. Ez a csupán azonban tragikus.

11

Tandori Dezső talált tárgy-ként kezeli ezt a verset. Értelmezi és újraírja. Pontosan jár
el akkor, amikor a kitüntetett időpillanat azonosságára helyezi a hangsúlyt. Nála tökéletes
az azonosság, pusztán a múltidőt jelölő csillagok jelennek meg a számadatok mellett. Nem
kényszerül apró szövegigazításokra, hiszen nem köti gúzsba a grammatika. Azzal a mozzanattal pedig, hogy mindezzel egyidejűleg eltekint a Kosztolányi-szöveg szemantikai rétegétől, nem mondja fel a nyári délután képeit, színeit, családi viszonyait, rímeit, azzal nemhogy elszegényíti a verset, hanem éppen a lényegére tör. Pontosan azoktól a kellékektől
szabadul meg, melyek Kosztolányi szövegét biedermeier-ré, szecesszióssá, egyedivé tették.
Tandori száraz, értelemcentrikus, általános érvényű. Kosztolányi szomorúbb, Tandori félelmetesebb. Tandorinál csupán időszemlélet van, Kosztolányinál még ott a sok-sok sütemény.

12

