b j

3 b

Li

A TISZATÁJ DIÁKMELLÉKLETE
42. SZÁM

1 9 9 7 . MÁRCIUS

VÖRÖS LÁSZLÓ

Madách Imre: Az ember tragédiája
Saját följegyzései szerint Madách 1859. febr. 7-én
kezdett hozzá a Tragédia megírásához, és 1860. március 26-án fejezte be. Korábban már számos történelmi
tárgyú drámája és vígjátéka volt, ezek azonban semmiképpen sem ígérték a világirodalmi remekmű létrejöttét. De az irodalomban vannak ilyen csodák, hogy egy
tisztesen középszerű „előiskola" végül különlegesen kiemelkedő mű megalkotásához vezet.
Madách életművének egyik legavatottabb ismerője, Horváth Károly ezt írja a Tragédia műfajáról,
Madách Imre c. könyvében (Bp. 1984): „Az irodalomtörténet-írás emberiség-költemények ... néven emlegeti
ezeket a műveket ... Az emberiség-költemény a XIX.
század terméke, bár előzményei messze nyúlnak vissza,
Dantéig, még inkább Milton Elveszett Paradicsomáig...
Mindezen előzmények ellenére az emberiség-költemény
jellegzetesen XIX. századi műforma... így alakult ki
az emberiség-poéma és e hegyvonulatban legmagasabb
csúcsa a Faust, valamint következő nagy emelkedései:
Byron Manfrédja és Káinja (ez utóbbit írója misztériumnak nevezte el), valamint Shelley A megszabadított
Prométheusza, mely a »lírai dráma« megjelölést kapta
szerzőjétől ... A másik típus főleg a francia irodalomban általános, ez pedig az epikai formába öntött emberiség-költemény."
Köztudott, hogy amikor Arany János elkezdte
olvasni a Tragédia kéziratát, először kedvetlenül letette, mert gyönge Faust utánzatnak vélte. Szerencsére
aztán mégis végigolvasta, és rájött valamire: arra, hogy
Madách ugyan érvényesít számos világirodalmi hatást mint ahogy ezt a legtöbb nagy alkotó teszi - , de mindegyiket szuverén módon alkalmazza, a saját műve
összmondandójának megfelelően.

MADÁCH IMRE

(1823-1864)

Az én értelmezésemben Lucifer nem az emberrel áll
szemben, hanem az Úrral,
megpróbálván
bebizonyítani az embernek és az Úrnak is, hogy ez a világ korántsem olyan tökéletes,
mint ahogyan azt a dölyfös
Úr az elején képzelte. Lucifernek ez két síkon is sikerül, bebizonyítja az embernek is, meg az Úrnak is;
tragédiája abban van, hogy
ennek ellenére sem sikerül
az embert az Úrtól eltávolítania.

Az ősforrás természetesen szinte minden emberiség-költeményben a Biblia, azon
belül is főleg két részlet, a Jób könyve és a Genezis, különösképpen a bűnbeesés. A Jób
könyve azért, mert abban van a szerződéskötés mozzanata, amelynek során az Isten és
a Sátán fogadást tesz, hogy az utóbbi el tudja-e csábítani magához az embert, vagy az
változatlanul az Úr híve marad. A paradicsomi bűnbeesés története pedig közismert.
Madách már mindjárt a kezdet kezdetén sokban eltér az eredeti bibliai történettől. Csak a legfontosabbakat említve: a Bibliában nincs jelen az ördög, Luciferről ott
szó sem esik, ott a kígyó beszéli rá az első emberpárt, hogy egyenek a tiltott fa gyümölcséből (a biológiai értelemben vett kígyó: „És monda az Úr Isten a kígyónak: mivelhogy ezt cselekedted, átkozott légy minden barom és minden mezei vad között; hasadon járj és port egyél életed minden napjaiban"). Ott az Úr nem ajándékozza el a fát
- mert nincs kinek odaadni - , hanem megtiltja, hogy az egyik fa gyümölcséből enni lehessen („És parancsola az Úr Isten az embernek, mondván: A kert minden fájáról bátran egyél. De a jó és gonosz tudásának fájáról ne egyél; mert amely napon ejéndel arról, bizony meghalsz"). A másik fa, az örökélet fája ott érdemben nem szerepel. Fontos
eltérés az is, hogy míg a Bibliában az Úr kiűzi az Édenből Ádámot és Évát, addig Madáchnál önként és öntudatosan távoznak el onnét (Ádám: „El innen hölgyem, bárhová
- el, el! Idegen már s kietlen ez a hely"). Egyszóval a Bibliában jóval epikusabb a történés, Madáchnál sokkal drámaibb, és a fönti módosítások nagyon jó művészi érzékkel
mind ezt az írói célt szolgálják.
Madách eljárása a többi konkrét világirodalmi hatás tekintetében is hasonló. Itt
van mindjárt a nevezetes Faust-kérdés. Az kétségtelen, hogy a két műben számos apró
részletben közelség vagy egyezés van, a különbségek azonban sokkal-sokkal fontosabbak. Először a fontosabb rokonságokat sorra véve: mindkettő mennybéli jelenettel indul, ahol ott van az Úr és az ördög is, vitába bonyolódva; mindkettőben ott van
a Földszellem, sokban hasonlít a Faust-Wagner és a Kepler-tanítvány viszony. A legtöbb közeli mozzanat a Faust húsvéti jelenete és Madách londoni színe között található, Goethénél is ott van a mesterlegény, a diák, a koldus, a polgárleány, az öregasszony; Auerbach pincéje és a londoni szín néhány részlete sem áll távol egymástól.
A Faust homunculusa is - más szerepben ugyan - megjelenik a falanszter tudósának kísérletében. Néhány helyen szövegszerű összecsengés is van. Mefisztó: „A tagadás lelke
vagyok." Lucifer: „Lucifer volt e gátnak a neve, Ki a tagadás ősi szelleme." Mefisztó:
„Éj-anyja jussát perli itt: a Tért." Lucifer: „Te anyagot szültél, én tért nyerék." Mefisztó: „Vége! mért mondjátok ezt? E szó buta. Vég és nemlétezés, a kettő egykutya."
Lucifer: „Ah vége, vége: mily badar beszéd! Hiszen minden perc nem vég s kezdet is?"
Természetesen ezek jó része lehet véletlen közelesésig is. A lényeg azonban más:
a két remekmű között alapvető eltérések vannak. Már az induló, a mennybéli jelenetben
is. Madáchnál sokkalta élesebb a konfliktus az Úr és Lucifer közt, mint. Goethénél.
Mefisztó ugyanis ilyeneket mond:
Nem árt olykor látni az Öreget:
szakítni véle: szinte félek.
Ilyen nagyúrtól szép cselekedet,
hogy az Ördöggel emberül beszélget.
Madách Lucifere ilyesmit sohasem lenne hajlandó mondani. O annál jóval keményebb jellem, mint a puhább és engedékenyebb Mefisztó. De az is alapvető különbség,

2

hogy míg a Faust cselekménye többnyire a magánszférában zajlik, addig a Tragédia jóval társadalmibb-történetibb-közéletibb, mert Ádám mindvégig az összemberiség
képviselőjeként éli át a várható jövőt.
A világirodalmi hatások közt megemlíthető Aiszkhülosz is, az Isten ellen lázadó,
embernek segítő Prométheusz révén; Dante, ahol szintén van kalauz, fantasztikus utazás, nagy történelmi tabló; a már említett Milton, ahol szintén megtörténik a jövő bemutatása, de ott csak a Biblia legelejéről van szó, s Ádám és Éva eltörpül a Sátán mellett, ráadásul a teologikum uralja el a művet. Nekem határozott véleményem az, hogy
a világirodalmi hatások közt Madáchra a legerősebb befolyást - a Faustnál is^ jobban Byron Kain c. drámája tette. Ott is az Isten dicséretével indul a mű, Ádám, Éva, Ábel,
Háda és Cilla szinte egymással versenyezve magasztalják a Teremtőt, mire Ádám megkérdezi:
Te mért hallgatsz Káin, elsőszülöttem?
Káin: Mit mondhatnék?
Ádám: Imát.
Káin: Ti mondtatok már.
Vagyis más szituációban ugyan, de egyébként pontosan ugyanaz az összeütközés
zajlik le, mint a Tragédia elején. Byronnál is Lucifer Ádám kisérője (Káin: „Taníts meg
létem rejtelmeire." Lucifer: „Hát kövess, vezetlek"). Van a drámában űrrepülés is
Luciferrel. Sok tehát a hasonló elem, de itt is fontosabbak a különbségek. Az alapkérdés Káin számára az, hogy jó-e az Isten, vagy rossz; milyen a halál? A két fa motívuma
központi szerepet kap: ha az egyiknek gyümölcséből ettek, miért nem ettek az örökélet fájáéból is? Miért kell neki szülei bűnei miatt bűnhődnie? Lucifer neki nem a jövőt, hanem a múltat mutatja meg, a holtak birodalmát. Káin ezért főleg személyes
okok miatt lázad, az emberiség dolgai jóval kevésbé érdeklik. Madách tőle is csak néhány motívumot vett át, mindenekelőtt a harcos Lucifer ábrázolását, amely sokkal közelebb van a Tragédiáéhoz, mint Goethe Mefisztója.
A szakirodalom sokat foglalkozott már eddig is azzal, hogy milyen filozófiai hatások érhetők tetten Madách drámájában, és milyen módon. Meggyőződésem, hogy
a legfontosabb és legerősebb Hegel befolyása, bár vannak, akik azt is vitatják, hogy
Madách ismerte-e egyáltalán a munkáit. Áz viszont bizonyított, hogy Madách rendszeres olvasója volt az Aethenaeum c. korabeli folyóiratnak, amely számos ismertetést
és tanulmányt közöl Hegelről. Mindenesetre a Tragédiában számos összehangzó jel
mutat arra, hogy elég alaposan ismerte a filozófus munkásságának lényegét. Első helyen a Tragédiában folyamatosan ott levő ellentétezettség elve és gyakorlata említhető,
amely áthatja a mű mikroelemeit is, meg egész kompozícióját szintén. Mindjárt az elején elhangzik az angyalok karának dicshimnusza:
Milyen büszke láng-golyó jő
Önfényében elbizottan,
S egy szerény csillagcsoportnak
Epp ő szolgál öntudatlan. Pislog e parányi csillag,
Azt hinnéd, egy gyönge lámpa,
S mégis millió teremtés
Mérhetetlen nagy világa

3

ahol a kiemelések az enyéim, azt jelezvén, hogy már magukban a kifejezésekben
benne vannak az ellentétezettségek, és ez így megy tovább az egész dicsérő énekben,
sőt aztán az arkangyalok szövegeiben is. Vagyis már a konkrét megfogalmazás, a szókiválasztás, a szigorúan vett szöveg szintjén ott van az ellentétesség.
Mint ahogy a kompozíció számos helyén is. Mert Ádám Egyiptomban egyszemélyi zsarnok, Athénben egy demokratikusnak tűnő társadalomban hadvezér, mindkettőben csalódnia kell. Rómában az élet élveit élvezi, Bizáncban aszkéta életre kárhoztatott keresztes vezér, de egyikben se talál igazi vigaszt. A tudománnyal próbálkozik, ám
a végső megoldást ebben se találja meg. Londonban jön a szabadversenyes kapitalizmus, ami nem az ő világa, ennek ellentéteként megfordul az abszolút szabályozottság
helyén, a falanszterben, ahol az ottani élet szintén elkedvetleníti. Ilyen ellentéteken keresztül épül föl a kompozíció, ami a Tragédia egyik legnagyobb erénye.
Azt persze bárki elmondhatná, hogy Madáchnak ezt nem föltétlenül Hegeltől kellett megtanulnia, átvehette már a görög dialektikus klasszikusoktól. Ez így önmagában
valóban igaz, csakhogy Madách Tragédiája számos más ponton is összecseng Hegel elméletével, sőt néhol szövegszerű egyezések is vannak náluk. Azzal kezdhetjük, hogy
Hegel a világtörténelmet Előadások a világtörténet filozófiájáról c. művében (német
eredetiben 1837., magyar kiadásban Bp., 1966) a következő alapelvet követve korszakolja: „A világtörténet a haladás a szabadság tudatában ... a keletiek csak azt tudták,
hogy egy ember szabad, a görög és római világ, hogy néhány ember szabad, mi pedig
azt, hogy minden ember magánvalósága szerint szabad, az ember mint ember szabad megkaptuk a világtörténet felosztását és e szerint fogjuk azt tárgyalni." Hegel aztán
valóban e szerint szakaszolja a történelmet, pl. Egyiptomra, a görög világra, a római világra, a germán világra - benne a bizánci birodalomra - , ahol az egyes szakaszokat pontosan ugyanúgy jellemzi, ahogyan ez Madáchnál is megtalálható. Csak egyetlen példát
említve, Athénről többek között ezt írja: „Később is a nép nagy plasztikus alakokba
helyezte bizalmát; ilyen volt Kleisthenés, ... Miltiadés, Themistoklés, Aristeidés, Kimón ... És Periklés, Athén nagy fénypontja. De mihelyt e nagy férfiak egyike végrehajtotta azt, amire szükség volt, fellépett az irigység, azaz az egyenlőség érzése a különös
tehetség tekintetében, s vagy börtönbe vetették, vagy száműzték. Végül aztán felkeltek
a nép soraiban a szikofanták, s megrágalmaztak minden nagy egyéniséget..." Az akkori
római lét lényegét, romlottságát is hajszálpontosan ugyanúgy jellemzi elméletileg, mint
Madách művészetileg, és Hegel is kitér viszonylag részletesen a nevezetes „i" betűs
viszálykodásra: „Abban a vitában, vajon Krisztus ... azonos vagy hasonló lényegű-e istennel, az egy i betű sokezer ember életébe került."
Ha lenne helyünk rá, még hosszasan tudnánk szólni Hegel és Madách összecsengéseiről, de már csupán a lényegről szólunk: Madách általános szokásához híven részleteiben és módszerében is sokat érvényesített ebből a számára nagyon jelentős filozófiai
hatásból, de alapvető dolgokban el is tért tőle, alkotóan alkalmazva a tanultakat. Mert
Hegel egy sajátos „üdvtörténetet" írt meg említett könyvében; ahol az emberiség egyre
boldogabb - és éppen Hegel korszakában - , a legtökéletesebb időszakába jut. Madách
ennél jóval kételkedőbb az emberiség fejlődését, egyáltalán a haladást illetően, ahogy
erről később még lesz szó.
Ugyanez a hatásbefogadás-megmásítás jellemzi Fourier-hez való kapcsolódását is.
Fourier ugyan híres falanszter-elméletében egyrészről mindent abszolút pontosan szabályoz, mindenhol besorolásokat, hogy úgy mondjam „beskatulyázásokat" tesz - hogy

4

pl. az almatermesztőknek vagy rózsatermesztőknek milyen alosztályaik vannak - , ám
nála bárki, ha kedve úgy tartja, bármikor áttérhet egy másik foglalkozásra. Madách tehát itt is csupán a keretet, a szigorú elrendezettséget veszi át, de nála ilyen „átjárhatóság" nincs, nála Michelangelo csak széklábat faraghat, Luther csak kazánt fűthet, Platón
csak barmot őrizhet, mert a mű kompozíciója és alapvető mondandója ezt pontosan
így kívánja meg. Ahogyan már mondottam, a teljes szabad verseny után jön az ellentét,
a teljesen rendszabályozott élet, és végül egyik sem az igazi emberi boldogulás.
Nagyon erőteljes a műben Kant hatása is, főképp az utolsó színben, amikor
Ádám fölteszi a kérdést az Úrnak: „E szűkhatárú lét-e mindenem"? Mire ő azt válaszolja, hogy ezt fönntartja saját titkának, mert
Ha látnád, a földön múlékonyan
Pihen csak lelked s túl örök idő vár:
Erény nem volna itt szenvedni többé.
Ha látnád, a por lelkedet felissza:
Mi sarkantyúzna nagy eszmék miatt
Hogy a múló perc élvéről lemondj?
Vagyis olyan termékeny bizonytalanság ez, amely azt eredményezi, hogy az ember nem adhatja át magát se a múló élvezetnek, s nem mondhat le a nagy eszmék vezérelte tettekről sem. Kant erről többek között az alábbiakat írja A gyakorlati ész kritikája c. munkájában (eredetiben 1788, magyarul Bp. 1991.): „Ha nem változna meg
természetünk is, először a hajlamok követelnék kielégítésüket, hiszen mindenkor övék
az első szó." A másik oldalon viszont „Isten és az örökkévalóság a maguk félelmetes fenségével szakadatlanul ott lebegnének a szemünk előtt... így a legtöbb törvényszerű cselekedet félelemből következne be ... csak igen homályos és kétértelmű képzetünk van
a jövőről, a világkormányzó csak sejteti velünk létét és nagyságát, meg nem pillanthatjuk, világosan be nem bizonyíthatjuk...", ám éppen ebben a bizonytalan helyzetben
ölthet bennünk testet az az erkölcsi törvény, amely Kant művének központi kategóriája.
Kiemelkedő Feuerbach és az ún. mechanikus materialisták hatása is (főként
Büchner, Vogt, Moleschott). Büchner fő művének a címe (Kraft und Stoff, Az erő és az
anyag) szó szerint is benne van a Tragédia egyiptomi színében: „S kacagja durván az erő
s anyag." Ezeket az elveket természetesen Lucifer képviseli, ellensúlyozandó az Úr és
Ádám szellemi megszállottságát. Ilyen részleteket idézhetünk:
Ádám: Nézd, ugranám, és testem visszahull
Szemem, fülem lemond szolgálatáról,
Ha a távolnak kémlem titkait;
S ha képzetem magasb körökbe von,
Az éhség kényszerít, hunyászkodottan
Leszállni ismét a tiprott anyaghoz.
Lucifer: Ezen kötél erősb, mint én vagyok.
Vagy másutt
Ádám: Hogy eszméljek? - S nem eszmélnék-e hát:
Nem érzem-é az áldó napsugárt,
A létezésnek édes örömét

5

Es istenemnek végtelen kegyét,
Ki engemet tőn e fold istenévé?
Lucifer: Ezt tartja tán az a kis féreg is,
Mely a gyümölcsöt eszi el előled,
Meg a sas, mely a kis madárra csap.
Még más helyen, az eszkimó színben Lucifer imigyen oktatja Ádámot:
Ha nagy Hunyod nem méltó nép körében
Jő a világra, hogyha szerecsen
Sátornak árnya reszket bölcsején:
Mi lesz első hőséből a keresztnek?
Vagy Luther hogyha pápa lesz esetleg
S Leó tanár egy német egyetemben:
Ki tudja, nem reformál-é emez
S az sújtja átkát a dúló merészre?
A társadalmi-történelmi determinizmus és a szabad akarat tárgyköre és dilemmája
tehát mindvégig ott van a Tragédiában, Madách ebben is nagyon összetett módon foglal állást: kell nagy egyéniség is, ő azonban csakis akkor tudja beteljesíteni feladatát, ha
a korszellemnek megfelelően cselekszik. Lucifer mondja a bizánci színben:
Hiú törekvés. Mert egyént sosem
Hozandsz érvényre a kor ellenében:
A kor folyam, mely visz, vagy elmerít,
Úszója, nem vezére, az egyén. Kiket nagyoknak mond a krónika,
Mindaz, ki hat, megérté századát,
De nem szülé az új fogalmakat.
Nem a kakas szavára kezd viradni,
De a kakas kiált, merthogy virad.
Ha már Lucifernél tartunk, azt sokan elmondták már, hogy a Tragédia egyik
kulcskérdése Lucifer alakjának az értelmezése. Itt a legszélsőségesebb álláspontokkal találkozhatunk. Az egyik szélsőség Waldapfel Józsefé, aki a mű 1954-es kiadásának előszavában ezeket írja: „De a lázadás rokonszenves vonásaiból csakhamar kibontakozik
a mindent tagadó, anarchisztikusan lázongó, cinikus, negatív figura, aki kiszámított hazugságokkal fog az ember megsemmisítéséhez... Sokat vitatkoztak arról is, akarja-e
Lucifer Ádám öngyilkosságát. Pedig ez kezdettől fogva világos. Mielőtt megszólítaná
az első emberpárt, az elemekhez fordul:
Segítsetek.
Ti elemek,
Az embert nektek
Szerezni meg.
Már ez a fizikai megsemmisülésre, az ember lényének elemekre bontására vonatkozik." Amely nézet persze azonnal vitatható: Lucifer itt, ezekkel a szavakkal azt jelzi,
hogy az Úr szellemvilágából és az istenhitből a földi és anyagi lét törvényeinek igyekszik megnyerni az emberpárt, szó sincs itt semmiféle embermegsemmisítésről.

6

A másik végletet András László fogalmazza A Madách-rejtély c. könyvében (Bp.
1983): „De ez az Ördög a vallástörténet és a világirodalom egyik legpozitívabb negatív
figurája: a fényhozó ..., a felvilágosult, aki a Rációt, a tudatos gondolkodást képviseli."
Az én értelmezésem jóval közelebb áll ez utóbbihoz, mint Waldapfel Józseféhez. Akik
ugyanis úgy vélik, hogy Lucifer az emberpár fizikai megsemmisítésére tör, figyelmen
kívül hagynak egy roppant fontos mozzanatot. Merthogy a paradicsomi színben, miután Adámék ettek a tudás fájának tiltott gyümölcséből, Lucifer szinte kézen fogva
vonszolja őket, hogy minél előbb egyenek az örökélet fájáról is:
Lucifer:

Erre, erre csak,
A halhatatlanságnak fája ez.
Siessetek hát!

A másik fa felé vonja őket, egy Cherub lángoló karddal útjukat állja.
Cherub: Félre, bűnösök.
András Lászlónak igaza van, amikor azt írja, hogy az Úr megszegte szavát: két fát
ajándékozott Lucifernek, ám a másodikhoz már nem engedte hozzáférni Adámékat,
Lucifer legjobb szándéka ellenére sem, vagy talán éppen emiatt.
Ennél sokkal problematikusabb az űrjelenet egyik részlete, amit azonban a Tragédia egyetlen logikátlan mozzanatának tartok:
Ádám:
Végem van!
Lucifer (kacagva): Győzött hát a vén hazugság. amint Ádámot eltaszítja magától
E báb-istenség most már elkeringhet
Az űrben, új bolygóként, melyen újra
Számomra fog tán élet fejledezni. Azért tartom ezt logikátlannak, mert Lucifernek tudnia kell, hogy Ádám álmában nem halhat meg véglegesen; hiszen Miltiadészként és Dantonként is kivégezték, de
más alakban folyton újjáéled. Amikor pedig, már a fölébredés után, tehát valóságosan
öngyilkos akar lenni, s odamegy a szirttetőhöz, Lucifer egyáltalán nem ösztönzi erre,
sőt egyenesen ostobaságnak tartja szándékát:
Ádám: Előttem e szirt, és alatta mély:
Egy ugrás, mint utolsó felvonás...
S azt mondom: vége a komédiának. Ádám a szirt felé halad, Éva kilép az ajtón
Lucifer: Ah vége, vége: mily badar beszéd!
Hiszen minden perc nem vég s kezdet is?
Ezért láttál-e néhány ezredévet? Nem értek egyet Waldapfel Józseffel abban sem, hogy Lucifer cinikus és hazudozó lény. Lucifer morális személyiség, nemes vitapartner, aki sohasem a fehérről
akarja bebizonyítani, hogy az fekete, hanem a feketéről mondja el, hogy az miért fe-

7

kete. Méghozzá komoly érveléssel mindig. Csak egyetlen példát hoznék a számtalan
sok lehetséges közül. A bizánci színben Ádám föltesz egy kérdést, amelyre mindjárt
jön Lucifer nagyon józan és ésszerű válasza:
Ádám: E szép virágot egykor ismerém,
Uldött hitünknek zsendülő korában:
Ki az a bűnös, aki tönkretette?
Lucifer: A bűnös önmaga a győzelem,
Mely szerteszór, száz érdeket növel.
A vész, mely összehoz, mártírt teremt,
Erőt ód; ott van az eretnekekkel.
Számos történelmi példát hozhatnánk arra, hogy ez valóban így van, mondjuk
például a nagy francia forradalmat. Lucifer becstelen eszközökkel soha nem harcol, fő
fegyvere mindig a realitásra ébresztés. Kettejük viszonyában Madách egyensúlyt teremtett meg: egyenlő vitapartnerek ők, Ádám nem kiszolgáltatott Lucifernek, hanem megáll a maga lábán, maga intézi sorsát, a másik oldalon pedig Lucifer legtöbbször csupán
tanácsokat ad neki, és a történésekbe csak érintőlegesen avatkozik bele.
Tömören végigfutva kapcsolatukon - s röviden kitérve azokra a nézetekre is,
amelyek szerint Lucifer folyton kiábrándítja mindenből Ádámot - , ez így foglalható
össze: Egyiptomban Ádám már eleve kiábrándult, Lucifer csak kérdéseket tesz föl,
hogy miért nem érzi boldognak magát, holott minden oka és föltétele megvolna erre.
Athénben mindössze hírhozó, amivel megkavarja ugyan a történéseket, de igazán érdemi szerepe itt sincs. Rómában Ádám szintén önmagától kezd kiábrándulni az üres
életmódból, Lucifer itt is mellékalak. Lucifer Bizáncban a legtüneményesebb - ahogy
azt néhány idézettel már érzékeltettük is -, okossága és érvelni tudása itt jut legjobban
érvényre (számomra úgy tűnik, hogy éppen akkor, amikor éppen önmagát Madáchot
kellett kiábrándítani az egyház kiválóságának hitéből); a prágai színekben semmiféle
említésre méltó szerepe nincs, Párizsban meg se szólal, a londoni szín Ádámmal való
vitájával kezdődik ugyan, de utána megint eléggé mellékszereplő lesz, a falanszterben
Lucifer a Tudóssal kezd el vitatkozni, majd Ádám is ugyanezt teszi, azaz: Ádám és
Lucifer egymás oldalán állnak itt. Az is fontos kettőjük kapcsolatában - és Madách ellentétező módszerére ez is nagyon jellemző -, hogy amikor Ádám túlzottan lelkes,
Lucifer kijózanítóan szól, s megfordítva: mikor Ádám kedvét veszteni látszik, Lucifer
biztatja őt. Két idézet az egyikre is, másikra is:
Ádám: Fel hát csatázni, fel hát lelkesülni
Az új tanárt. Alkotni új világot,
Melynek virága a lovag-erény lesz,
Költészete az oltár oldalán
A felmagasztalt női ideál.
Péterre támaszkodva indul
Lucifer: Ah, a lehetlen lelkesít fel Adám!
A férfiúhoz méltó ez s dicső ám.
Istennek tetszik, mert az ég felé hajt,
S ördögnek kedves, mert kétségbeejt majd

8

Az ellenpélda:
Ádám: Miért, miért epercnyi öntudat,
Hogy lássuk a nemlét borzalmait?
Lucifer: Siránkozol? csupán a gyávaság
Fogadja el harc nélkül a csapást,
Mit elkerülni még hatalma van.
De a végzetnek örökös betűit
Nyugodtan nézi, és nem zúgolódik
Miattuk az erős, azt nézve csak,
Hogy állhatand meg még alattuk is.
Az eszkimó színben Ádám már eleve kiábrándult, Lucifer itt csak magyarázza
a helyzetet. Mindent összegezve: az Ádám-Lucifer viszonyban semmiféle egységes séma
nincs - Madáchra nagyon jellemzően - , mert ő szerencsére rendkívül komplex módon
fogta föl és írta meg az életet. Lucifernek van kiábrándító szerepe is, de van, amikor teljesen egyetértenek, sőt egymás mellett állnak. Hozzátéve ehhez azt is, hogy közben az
Úr szintén megváltozik. Mert az első színben adva van egy dicsfényben fürdő, a teremtés tökéletességét hirdető kényúr, aki olyanokat mond, hogy „csak hódolat illeti meg,
nem bírálat", egy ellenszenves nagyúr, akit dicsér az angyalok kara és magasztalják az
arkangyalok, és akivel egyedül Lucifer merészel méltóságteljesen szembeszállni, többek
között ezt mondva: „Dicsőségedre írtál költeményt."
Az én értelmezésemben Lucifer nem az emberrel áll szemben, hanem az Úrral,
megpróbálván bebizonyítani az embernek és az Úrnak is, hogy ez a világ korántsem
olyan tökéletes, mint ahogyan azt a dölyfös Úr az elején képzelte. Lucifernek ez két
síkon is sikerül, bebizonyítja az embernek is, meg az Úrnak is; tragédiája abban van,
hogy ennek ellenére sem sikerül az embert az Úrtól eltávolítania. Ennek ellenére jellemző rá, hogy a végső színben is csak görnyedezik, amikor az Úr megjelenik, de
térdre nem roskad. Azt viszont eléri, hogy - amint már említettem -, a történtek
nyomán az Úr is ráébred arra, hogy nem tökéleteset alkotott, a záró szín Ura már tud
emberi szavakat is mondani: „Te meg fiam, beszéld el, hogy mi bánt úgy."
Az, hogy Ádám és Lucifer egyenlő vitapartnerek, rendkívül fontos a mű mondandójának szempontjából. Mert áttételesen azt érvényesíti, hogy az ember nem kiszolgáltatottja a vak végzetnek - legföllebb csak a természeti erőknek - , maga is intézője lehet bizonyos határokon belül a saját életének.
Ez a téma mindjárt átvezet már a pesszimisztikusság tárgyköréhez. A Tragédiát
köztudottan többen megvádolták azzal, hogy pesszimista mű az emberiség sorsát illetően. Itt elméletileg is Illyés Gyulával tudok egyetérteni, mert először is a pesszimizmus-optimizmus kérdésköre nem esztétikai kategória, másodszor pedig - és ez a lényeg
- : a költészetben a reménytelenség hangoztatása a befogadóban a visszájára, serkentésre
szolgálhat. Illyést idézem: „Legnagyobb verseink rendre pesszimisták. Ha innét hallgatom. De épp azok sugallják a »legistenibb kedvet«, a legemberibb erőt, ha a másik felől
fülelem a hangjuk."
A Tragédia azonban már azért sem pesszimista - függetlenül az esztétikai vonatkozásoktól és az Illyés Gyula-i értelmezéstől - , mert ez az egyenrangú viszony Ádám
és Lucifer között erre nem ad lehetőséget. Ellenkezőleg: a mű minden főszereplőjének
egy tekintetben azonos az életelve: a küzdés mindenhatóságának vállalásában. Lucifer:

9

„Küzdést kívánok, diszharmóniát"; Ádám: „A cél halál, az élet küzdelem, S az ember
célja e küzdés maga"; az Úr: „Mondottam ember: küzdj és bízva bízzál!".
Egy olyan drámában, ahol a főszereplőknek egész sor összeütközésük és vitatni
valójuk van, az egyetlen közös érintkezési pont kiemelten lényeges, ez pedig mindanynyiuknál a küzdés motívuma. Ez is a sokszor emlegetett pesszimizmus ellen szól.
A legtöbb vád azonban az eszkimó színt érte, azzal, hogy ez az emberiség kihalását, a földi lét időbeli elmúlását vetíti előre. Erről annyit, hogy a korabeli természettudományos nézet szintén a kihűlés elmélet volt, de jóformán minden nagyobb gondolkodó ezt vallotta. Fourier is, akiről már volt szó; Engels pedig jó néhány esztendővel a Tragédia megírása után ezt mondja Feuerbach és a klasszikus német filozófia felbomlása c. művében (1886) a hegeli dialektikáról írva, hogy „Nem szükséges itt arra a kérdésre kitérnünk, megegyezik-e teljesen ez a szemléleti mód a természettudomány mai
állásával, amely megjósolja, hogy a Föld maga talán, de lakhatósága majdnem biztosan
végetér egyszer, amely tehát az emberi történelemnek is nemcsak felmenő, de lemenő
ágát is elismeri".
Egy másik központi kérdés a Tragédiában a nagy egyéniségek és a tömeg viszonya. Madách ezt is rendkívül összetetten, a tárgykör ellentmondásosságában ábrázolja.
Többféle változatban, mert itt sincs egységes séma a valóságban sem. Az egyiptomi és
az athéni színben eme viszony a maga klasszikus ellentétében jelenik meg; Párizsban
már nagy egyéniséged vannak, akik között megoszlik az egység, s ezen a közvetítésen
keresztül érvényesül a tömegekhez való viszony; Londonban nincs egyéniség se, és tömeg se, csak valamiféle massza, a falanszterben van ugyan összefogott és irányított tömeg, benne jó néhány nagy egyéniség is van, de kisszerűek a vezetők. Madách ezekkel
a variációkkal itt is jól érzékelteti a lényeget: a legjobb megoldás e téren sem termelődött ki ezideig, és ez nem is könnyű. Ádám-Miltiadész mondja:
E gyáva népet meg nem átkozom,
Az nem hibás, annak természete,
Hogy a nyomor szolgává bélyegezze,
Csak egyedül én voltam a bolond,
Hivén, hogy ilyen népnek kell szabadság.
A prágai színben viszont Ádám-Kepler így beszél tanítványának:
Az az igazság rettentő, halálos,
Ha nép közé megy a mai világban.
Majd jő idő, oh bár itt lenne már,
Midőn utcákon fogják azt beszélni,
De akkor a nép sem lesz kiskorú.
Ez az idézet már szorosan kapcsolódik ahhoz a témához, hogy hitt-e Madách az
emberiség előrehaladásában, s azt tanúsítja, hogy igen, bár azt jól tudta, hogy ez nagyon kínkeserves folyamat. Arról már szóltunk, hogy a hegeli „üdvtörténetet" nem
vette át a filozófustól, mert számos kételye volt a jövőbe menetelről, de végső soron
hitt a fejlődésben. Lucifer mondja Bizáncban:
A mott azok, kik békában sietnek
Mártírhalálra, gúnytól környezetten,

10

Látnak csak egy embernyomot előre,
Köztük dereng fel az új gondolat;
S azért meghalnak, mit utódaik
Az utca-léggel gondtalan szívandnak.
Madách metaforája rendkívül érzékletes: jelzi, hogy valóban szenvedésekkel és
emberáldozatokkal teli fejlődés az emberiségé.
A Tragédia nyelvezetéről, stílusáról szólva azt a köztudott tényt kell elsőként említeni, hogy Arany János jó néhány javítást eszközölt benne. Számításaim szerint a mű
4117 sorában 451 módosítást tett, ezek természetesen kivétel nélkül javára váltak
a Tragédiának. Arany változtatásai azonban kifejezetten stiláris jellegűek, koncepcionális beavatkozás egyetlen sincs köztük (még az utóbbi években is lehetett olvasni olyan
tanulmányt, amely azt állította, hogy az utolsó sor: „Mondottam ember..." Arany
toldaléka; a Tragédia kéziratában világosan látszik, hogy ez Madách sora, Arany ezen
semmit se változtatott).
Csak mutatóban említve néhány példát ezekből a javításokból az első színben
(az első idézet mindig Madáché, a második Arany módosítása, amit Madách elfogadott): „S úgy összevág minden, hogy azt hiszem" - „A gép forog, az alkotó pihen";
„Év-milliókig szépen elforog" - „Év-milliókig eljár tengelyén"; Azt hinnéd, hogy dőre
szikra" - „Azt hinnéd, egy gyönge lámpa"; „Szétszakadni, összeesni" - „Összehullni,
szétsietni"; „Itt enyészők romladéka" - „Itt enyészők koporsója"; „S te hallgatsz Lucifer önhitten állsz" - „S te, Lucifer, hallgatsz, önhitten állsz"; „De még hais, másítni
nincs erőd" - „Vagy, ha igen, másítni nincs erőd"/.
Az kétségtelen, hogy a Tragédia nyelvezete néhol eléggé nehézkes, főként a helyenként fölhalmozódó -and, -end alak miatt, ami a mai fül számára már kissé szokatlan (pl. „Világot alkotand szerény körében, Haszontalan aggódás is leendne"; „Ha nem
korlátozandja az egyén. S honnan veendi ennek jellegét").
Ugyanakkor Madách stílusának kiemelkedő, sőt néha párját ritkító erényei is
vannak, Arany János segítsége nélkül is. Az egyik, hogy tónusának skálája rendkívül
széles, a szép líraiságtól a fenséges pátoszig (ez utóbbi engem sokszor a legjobb Vörösmartyra emlékeztet). Csak egy-egy példát mindegyikre:
Éva (Rómában): S kivált ha még dalt hallok és zenét,
Nem hallgatom a szűk korlátú szót,
De a hang árja ringat, mint hajó,
S úgy érzem, mintha álomban feküdném:
A rezge hangon messze múltba szállnék,
Hol napsugáros pálmafák alatt
Ártatlan voltam, játszi, gyermeteg
Nagy és nemes volt lelkem hivatása.
Péter apostol viszont - ugyancsak a római színben - ilyen, a nemes értelemben
vett patetikus hangon szól:
Te nyomorú faj! - gyáva nemzedék
Míg a szerencse mosolyog feletted,
Mint napsugárban a légy, szemtelen,
Istent, erényt gúnyolva taposó.
De hogyha a vész ajtódon kopog,

11

Ha istennek hatalmas ujja érint,
Gyáván hunyász, rútul kétségb'eső
El fogsz pusztulni, korcsúlt nemzedék,
E nagy világ most tisztuló színéről.
Madách nyelvezetében tehát ott van a líraiság mellett a drámai erő, tömörség, sőt
ahol kell, a könnyed humorosság, a szatíra és az irónia is (Prágában Lucifer ezt mondja
Ádám-Keplernek, amikor ez egy újszülött jövőjóslatát kéri: „Nem messiás-é minden
újszülött, Fénylő csillag, mely feltűnt a családnak S csak későbben fejlik szokott pimasszá)."
Abban pedig Madách világirodalmi méretekben is szinte egyedülálló, hogy milyen
sok szállóigeszerű tömör, frappáns megfogalmazása van. Itt is csupán néhány példát
hozva, ilyenekre gondolunk: „Csak hódolat illet meg, nem bírálat", „Nem adhatok
mást, csak mi lényegem", „Fukar kezekkel mérsz, de hisz nagy úr vagy", „Halk a jajnak szava, s a trón magas", „Még a borsón is szépet álmodom", „A tett halála az okoskodás", „Az ebnek is eb legfőbb ideálja", „Nem az szeret, ki a testnek hízelg", „Nagy
kényelem a megnyugvás hitünkben, Nemes, de terhes önlábunkon állni", „Isten dicsére
embert áldozának", „Mért él a pór? a gúlához követ Hord az erősnek, s állítván utódot
Jármába, meghal. Milljók egy miatt".
A Tragédia a magyar irodalom történetének egyik legkiemelkedőbb alkotása,
ahogy Arany János ezt magának a szerzőnek megírta, mind koncepciója, mind kompozíciója révén; azt is hozzátehetjük, hogy gondolati mélységei és stiláris szépségei
folytán is. Ha legnagyobb erényét akarnám kiemelni, azt mondhatnám, azért is világirodalmi rangú mű, mert olyan összetett, komplex mivoltában fogta föl az emberiség
életének összfolyamatát, amilyen az valójában.
Éppen ezért természetes, hogy a Tragédiát nem szabad leegyszerűsítve, egysíkúan
értelmezni. Mint ahogy az is természetes, hogy a Tragédiának számos magyarázata volt
az idők folyamán Arany Jánoséktól kezdve a mai napig, és ez így lesz a jövőben is.
A Tragédia irodalmi utóéletéről külön könyv is íródott. Kántor Lajos: Száz éves harc
Az ember tragédiájáért címmel (Bp. 1966). Külön téma lenne szólni a Tragédia színpadi
utóéletéről, erről azonban két könyv is megjelent már (Németh Antal: Az ember tragédiája a színpadon, Bp. 1933; Koltai Tamás: Az ember tragédiája a színpadon - 1933-1968,
Bp. 1990). A dráma hanglemezen is megjelent évekkel ezelőtt.
A Tragédiának számtalan külföldi fordítása is van, Petőfi után alighanem Madách
a legismertebb és legtöbbször kiadott szerző a magyar irodalomból. Teljesen megérdemelten, mert valóban világirodalmi értékű remekmű ez.

12

