A TISZATÁJ DIÁKMELLÉKLETE
1997. ÁPRILIS

43. SZÁM

CS. VARGA ISTVÁN

Radnóti Miklós: Nem tudhatom...
Nem tudhatom, hogy másnak e tájék mit jelent,
nekem szülőhazám itt e lángoktól ölelt
kis ország, messzeringó gyerekkorom világa.
Belőle nőttem én, mint fatörzsből gyönge ága
s remélem, testem is majd e földbe süpped el.
Itthon vagyok. S ha néha lábamhoz térdepel
egy-egy bokor, nevét is, virágát is tudom,
tudom, hogy merre mennek, kik mennek az uton,
s tudom, hogy mit jelenthet egy nyári alkonyon
a házfalakról csorgó, vöröslő fájdalom.
Ki gépen száll fölébe, annak térkép e táj,
s nem tudja, hol lakott itt Vörösmarty Mihály;
annak mit rejt e térkép? gyárat s vad laktanyát,
de nékem szöcskét, ökröt, tornyot, szelíd tanyát;
az gyárat lát a látcsőn és szántóföldeket,
míg én a dolgozót is, ki dolgáért remeg,
erdőt, füttyös gyümölcsöst, szöllőt és sírokat,
a sírok közt anyókát, ki halkan sírogat,
s mi föntről pusztitandó vasút, vagy gyárüzem,
az bakterház s a bakter előtte áll s üzen,
piros zászló kezében, körötte sok gyerek,
s a gyárak udvarában komondor hempereg;
és ott a park, a régi szerelmek lábnyoma,
a csókok íze számban hol méz, hol áfonya,
s az iskolába menvén, a járda peremén,
hogy ne feleljek aznap, egy kőre léptem én,
ím itt e kő, de föntről e kő se látható,
nincs műszer, mellyel mindez jól megmutatható.
Hisz bűnösök vagyunk mi, akár a többi nép,
s tudjuk miben vétkeztünk, mikor, hol és mikép,
de élnek dolgozók itt, költők is bűntelen,
és csecsszopók, akikben megnő az értelem,
világít bennük, őrzik, sötét pincékbe bújva,
míg jelt nem ír hazánkra újból a béke ujja,
s fojtott szavunkra majdan friss szóval ők felelnek.
Nagy szárnyadat borítsd ránk virrasztó éji felleg.
1944. január 17.

RADNÓTI MIKLÓS
(1909–1944)

Közvetlen környezetében is sokan
fatalistának látták, mert
sorsa elől szökni nem
akart. Egyéni sorsát
megválthatatlannak
tudta. A kívülről „fatalizmusnak” látszó elszántság legmélyebb
értelme a mindhalálig
másokért is vállalt
„bűntelen és vétlen”
szenvedésben, áldozatvállalásban rejlik.

Magyartanárom, dr. Bánhegyi Jób emlékezetére
– születésének 100. évfordulóján.
Radnóti Miklós Nem tudhatom... című verse a magyar műveltség, a nemzettudat
alaprétegéhez tartozik: része valóságunknak. Időtálló, a múló időben újulni tudó eszmei és esztétikai értékeinek tudatosítása nemzedékek feladata. Vizsgálódásomat csupán
első megközelítésnek tekintem. A szerző–mű–befogadó dinamikus kapcsolatát szem
előtt tartva végzem elemzésemet a hermeneutikai megértés–értelmezés–alkalmazás hármas alapelve szerint. Értékfeltáró célkitűzéssel a megértés folyamatában megértetteket
a jelen szituációjára is vonatkoztatom.
Teljesen objektív, interpretációs beállítottságtól független, vagyis elfogulatlan
szövegértelmezés nem lehetséges. A szöveg „újraírása” mindig a befogadó, az elemző
beállítódásaitól, érdekeitől, értékszemléletétől függ. Személyiségünk, azonosságtudatunk határozza meg válaszainkat. Ezért is törekszem a „szöveg szándékának” tiszteletben tartására. Állításaimban, asszociációimban, a különböző jelentés- és jelentőség-tudatosításaimban a személyes és szubjektív befogadói, jelentésadói szerepet igyekszem
határok között tartani. Interpretációs kísérletemben a kérdés-felelet elv alapján kialakítható dialógusviszonyt „a mű mint eredeti válasz – jelenlegi kérdés – új megoldás” összefüggésben próbálom megjeleníteni.
Nem létezik megfellebbezhetetlen, örökérvényű és egyedül hiteles interpretáció.
A szoros olvasat azonban az átgondolt szövegértelmezésben hathatósan segítheti a vers
lényeges mozzanatainak feltárását. Azoknak a kutatóknak a nyomán járok, akik a szöveget nem végpontnak, hanem kiindulópontnak és legfőbb verifikációs alapnak tekintik.
1. a. A Nem tudhatom... különös, ellentmondásos történeti, politikai, társadalmi
időszakban, súlyos erkölcsi, szellemi-lelki válság közegében született meg költői válaszként. Ezért jogosult a történeti-diakronikus és a jelenbeli szinkronikus vizsgálódás.
Szükséges például a vers eredeti és utólagos jelentőségének tudatosítási folyamatában
meglévő különbözőségek okainak, motívumainak feltárása.
A vers által meghatározott, abból levezethető hatásoknak, valamint az irodalmon
belüli elvárásoknak és a befogadók esztétikai tapasztalatainak múltbeli és jelenkori horizontja elválik egymástól. A keletkezés idején sokan értetlenséggel, fenntartásokkal
fogadták a verset. Később pedig, a 60-as és 70-es években olyan gyakran szavalták ünnepségeken, versmondó versenyeken, hogy félni lehetett attól, hogy költői mondandója beleszürkül hétköznapjaink világába, szépsége megkopik, unottá válik. A vers
időtálló, korokon túlmutató eszmeiségének, mélyről sugárzó esztétikai értékeinek érdeme, hogy kiállta az idő, a mindent kikezdő filozófiai rossz próbáját.
A Nem tudhatom... hosszabb művészi érlelődés, kristályosodási folyamat eredménye. Az időpontokat mindig gondosan jelölő költő dátumozása bizonyítja, hogy a Bálint György emlékének szentelt Ötödik ecloga, valamint a Dési Huber István emlékét
idéző Nem bírta hát... megírása közötti időszakra tehető a vers külső keletkezéstörténete. (Az Új Magyarországban jelent meg 1945. július 10-én, majd pedig a Tajtékos ég
című kötetben 1946-ban.) Folytatásként, néhány hónapos perióduson belül, olyan fontos verseket találunk, mint a Zsivajgó pálmafán, Sem emlék, sem varázslat, Töredék, Hetedik ecloga. A belső keletkezéstörténet, érlelődési folyamat döntő motívumának a költő
Naplójában is elég részletesen rögzített, egyre súlyosbodó munkaszolgálatos tapasztalatait, keserű, csak ritkán vigasztaló élményeit tekinthetjük.

2

Számos angol, francia, német, olasz, román, orosz fordítása ismeretes, de azerbajdzsán, bolgár, eszperantó, hindi, kazah, lett, litván, spanyol nyelvre is lefordították.
(Csak a Razglednicák, Erőltetett menet, Sem emlék, sem varázslat jelent meg több
nyelven.) Az angol, német, orosz fordításban is a „Nem tudhatom...” helyett csupán
a „Nem tudom...” szerepel, leegyszerűsítve ezzel a eredeti címadás sokrétű jelentéslehetőségeit, gyengítve igazi jelentőségét.
1. b. Különös történeti, erkölcsi–szellemi konstellációban szólalt meg a vers. 1943
végén már majdnem egészében készen volt, de csak 1944. január 17-én került pont
a végső változatára. Számos visszaemlékezés szól arról, hogy Radnóti baráti körben,
vészterhes időben, 1943 „különös, vad, kétségbeesett” szilveszterén felolvasta költői
vallomását. Baráti körét, hallgatóságát „legitimáló közösségnek” is tekinthette volna,
ha barátai abban a helyzetben képesek lettek volna a költőéhez hasonló „orientációs
műveletre”. Ortutay Gyula, Major Tamás, Tolnai Gábor, Kovács Margit és mások is
nyilatkoztak – egymástól kissé eltérően – a vers fogadtatásáról. Abban azonban
megegyeznek, hogy a költő lelkes, szenvedélyes versmondását nem fogadta osztatlan
elismerés. (Ortutay Gyula szerint az egybegyűltek megrökönyödve fogadták a verset:
„Ni csak ez a hazaffyas vers! Mit akarsz ezzel, Miklós?”)
Általában zavart, értetlenséget, fenntartásokat váltott ki első hallgatóiból. Ennek
fő oka aligha lehetett a vers esztétikai konvencióinak többértékűsége. Más motívumkör akadályozta a költői szándék elfogadását és a vele való azonosulást. Radnóti nem
gondolhatta, hogy a költői üzenetét, szándékát elfogadni nem tudó, tőle eltérően gondolkodó barátait – a közös érdeklődés és szimpátiatényezők révén – racionális érveléssel meggyőzheti.
Sokan csak később értették meg, hogy az emberi és állampolgári jogaiból kitagadott költő ebben a versben perelte vissza hazáját. Az „igazra tanú”-ként hitet tesz
nehéz hűségéről, nemzeti elkötelezettségéről. Tudván tudja, önmaga példájával
bizonyítja Babits igazát: „...sorsom a hazámnak sorsa”. Szelíd sóhajként a József Attila-i
fohász rejlik kimondatlanul is a vers mélyén: „S mégis magyarnak számkivetve, / lelkem
sikoltva megriad – / édes Hazám, fogadj szívedbe, / hadd legyek hűséges fiad!”
A vers értékcentruma a hazaszeretet, amelynek érvényességét sokan megkérdőjelezték, de az antifasiszta szellemi ellenállás költői éppen az igazi haza és patriotizmus
legitimációjáért szálltak síkra. A helyreállítás erkölcsi bátorságával szembesültek a kor
minden negációjával. Azért van az ide vonatkozó verseikben annyi tudatosan vállalt bensőséges érték, azonosuló szeretet, áhítat, nemes pátosz, szín, zene és felfénylő szépség.
A tragikus értékvesztés időszakában, a vers keletkezésekor a helyes befogadást,
értelmezést több alapvető politikai-társadalmi probléma nehezítette. Ekkor már az országot sokan nem tekintették hazájuknak. Az igaz és hamis, az érdemes és nem érdemes,
a hasznos és haszon nélküli kérdések eldönthetősége is kétségessé vált az adott társadalmi-politikai helyzetben. Sokan úgy látták, az lenne a legjobb, ha a háborúba sodródott, a fasiszta Németországgal szövetséges Magyarország, magyar haderő mielőbb vereséget szenvedne. Ebben a pár hónap múlva bekövetkező német megszállás és nyilas
hatalomátvétel előtti időszakban Radnóti hitvallását a hazáról sokan nem tudták és
nem is akarták vállalni.
Pomogáts Béla írja monográfiájában a Nem tudhatom... költőjéről: „A nyelv, a hagyomány és a közösségi tudat jussán tudta magyarnak magát, morális köteléknek és jognak
érezte a nemzeti közösséghez való tartozást.” A közös sors vállalásával „tudhatta igazán és

3

teljesen magyarnak és hazafinak magát”. A Nem tudhatom... arra is példa, hogy „az esztétikai érték és a benne kifejezésre jutó morál együttesen adhat tartós rangot és evokatív erőt.
(...) Radnóti igaz hazafiságát és nemzeti elkötelezettségét tanúsítja.”
Kétségtelen, hogy az elégikus indíttatású és alaphangú, de végső kicsengésében
nemes pátoszú költemény inspirációja nem annyira a korból, a magyar társadalmi valóságból fakad, mint inkább egy csodálatosan tiszta és etikus lélek tergerszem-mélységű
belső forrásaiból.
Radnóti kezdetben félig katonai, majd idővel egyre inkább fogolyállapotú munkaszolgálatos időszaka 1940-től – kisebb-nagyobb megszakításokkal – haláláig, 1944.
november 9-ig tart. Ezért volt sok barátja számára érthetetlen, hogy miért éppen
ekkor vall a származása miatt diszkriminációval sújtott költő a hazáról ilyen mélységes
és bensőséges szeretettel. Az anya és gyermek, a fa és az ága elemi összetartozásához
hasonlítja kötődését lángoktól ölelt kis hazájához. Az Ómagyar Mária-siralom híres
figura etimologica-ját – „világ világa, virágnak virága” – rejti bele a rímbe: „messzeringó
gyermekkorom világa. Belőle nőttem én, mint fatörzsből gyönge ága...”. (József Attila
Kertész leszek című versének zárósorai: „... ha már elpusztul a világ, / legyen a sírjára
virág.” Utassy József pedig Magyarország! című versében folytatja e nemes tradíciót:
„Világ Világa / Szerelem Kápolna-virága, / Nekem / Édes Egyetlenem, / Hazám, / Te
Drága!”) Radnóti az egyetemes szeretet jegyében, a pusztító barbárság, a fasiszta
hübrisz, a „zoológiai fajőrület” ellenében minden emberi értékért, a szűkebb és tágabb
otthonért, az őt megtagadó hatalom ellenében hazája, népe jövőjéért aggódott.
2. a. A versnyitány asszociációk, sugallatok egész sorát indítja el az olvasóban.
Az egész vers kompozícióját megszabja a „nem tudhatom”-ra adott válasz. A 7.
verssorban sorzáró rímhelyzetben, a 8. és 9-ben pedig sorkezdő pozícióban hangzik el
háromszor nyomatékosított formában a „tudom” bizonyossága. A költő összegező
lírai számvetést végez. Számba veszi mindazt, amit biztos tudásnak, bizonyosságnak és
értéknek tart.
Fodor András a tehetsége csúcspontjára érkezett költő életének, pályájának szimbólumát látja az Meredek útban, amely „... a magyar költészet legnagyobbjaihoz, legértékesebb hagyományaihoz való elszánt emelkedését is jelenti”. Radnóti művészetében nemcsak
az a fontos, amit a vers textusa tartalmaz, de az is, amit a kontextus sugall, sejtet, sőt az
is, amit tudatosan elhagy. Figyelembe kell vennünk azt is, ami az olvasó tudatában,
szívében a versre rezonál. Különösen fontos ebben a vonatkozásban a költészet képes
szava, nem tárgyiasító beszéde, a teoretikus fogalmakon túlmutató sugárzása is.
T. S. Eliot fogalmazta meg: „Egy vers igen különböző dolgokat jelenthet különböző
olvasóknak (...) a költemény nem kevesebbet, hanem többet jelent, mint amennyit a
köznapi beszéd hordozni képes. Egyszóval a költészet többre vállalkozik, mint amennyi
prózában közölhető...” Vállalva az értelmezés személyességét, nem szeretnénk parttalanná
tágítani Oscar Wilde nézetét: „a műben az van, amit az olvasó beleérez”.
Radnóti a „nem tudhatom, de azt tudom” értelemszerűen ellentétező formulából
kihagyja a de kötőszót. Ez a megoldás így is Juhász Gyula Milyen volt... című versének
háromszori „nem tudom már” lemondó gesztusát juttatja eszünkbe, amelyet ellenpontoz a „de azt tudom” bizonyossága, feleselő szólama. Juhász Gyula életének egyik
döntő problémáját igyekszik művészetében feloldani. Remekművet alkot szerelmi
kudarcélményéből, az idővel enyhülő, de soha meg nem szűnő fájdalomból. Végső

4

következtetése: Anna emléke, a hozzá fűződő viszonzatlan szerelem a költő életéből,
létéből kitörölhetetlen, tőle elvehetetlen, vagyis mindörökre az övé (Kiss Ferenc).
Radnótinál a másokkal folytatott költői dialógusviszonyban a „szülőhazám” a sugárzó centrum. Jelentősége több, mint amit jelentése az első olvasásra elárul. Jelentéstartalma, milyensége a későbbi szövegösszefüggésekből derül ki összetett gazdagságában.
Az első 10 sor középtáján, a hatodik sor elején egyetlen tömör, majdnem tőmondat rögzíti a költői léthelyzetet, a vers lírai hősének alapszituációját: „Itthon vagyok.”
A költő ezt a távlatnyitó megállapítást fejti ki.
Az otthonosság bizonyítékaiként nem nagy szavakat mond, hanem mindennapi
életünk apró, de fontos tényeit sorakoztatja fel érvként. A természetben otthonos,
szépségszomjas költő szerette a parányi dolgok világát. A magyar költészet csodálatos
botanikus vonulatát – Balassi, Csokonai, Fazekas, Tóth Árpád stb. – folytatja: „S ha
néha lábamhoz térdepel / egy-egy bokor, nevét is, virágát is tudom”.
Takács Etel joggal hangsúlyozta, hogy mondattani szempontból is tudatosan
szerkesztett ténymegállapítás: „tudom, hogy merre mennek, kik mennek az uton.” A „kik”
nem kérdő szó, hanem vonatkozó névmás. A mondat értelme: „tudom, hogy merre,
hova mennek azok, akik az úton mennek.” Az otthonosság, az odatartozás bizonyítéka, ha az ember az úton haladókról azt is tudja, hogy „kik” ők, és „merre” – kihez, kikhez – „mennek”, mehetnek.
Az ismétlődő „tudom” harmadszorra a fokozást érzékeltetve, korjellemzően, a szavakkal talán ki sem fejezhető háborús szenvedésekre, áldozatokra vonatkozik. Picasso
méltán híres képeit, elsősorban a Guernica-t asszociálja expresszív, döbbenetes erejű
szinesztéziával: „s tudom, hogy mit jelenthet egy nyári alkonyon / a házfalakról csorgó,
vöröslő fájdalom.” (Eluard A guernicai győzelem című versét Radnóti fordította magyarra, Aludj című versében is fontos összefüggésben említi: „...hiába mondod, messzi az!
/ Sanghaj, vagy Guernica / szivemhez éppen oly közel, / mint rettegő kezed...”)
2. b. Itt zárul le a vers második gondolati egysége, és kezdődik a tipográfiai szempontból el nem különülő második rész, amely egyetlen összetett, művészi körmondat,
költői érvelés és bizonyítás. A Második eclogá-ból ismert repülő és a költő kétféle látása,
kettős perspektívája egymástól a lent és a fent ellentéteként különül el: „Ki gépen száll
fölébe, annak térkép e táj”.
A vers a magyarság és emberiség százados hagyományainak szellemében szólítja
meg olvasóját, „értelmezi” befogadóját. A költő otthonos a haza szellemi, tudati térképén: neki nem „térkép e táj” és tudja, „hol lakott Vörösmarty Mihály”. (A Velencei-tó
melletti Pusztanyékről, a szülő- és lakóhelyről van szó.) Radnóti a versben előforduló
egyetlen tulajdonnévvel és a „táj”-ra visszhangzó keresztnévvel – talán még Babitsot is
sejtetőn – „belerímelteti” a hazába a Szózat költőjét és szellemiségét.
Tudjuk, a Szózatban ugyanaz a categoricus imperativus, „Itt élned, halnod kell” fogalmazódik meg magyarul a reformkorban, amelyet Zrínyi Miklós a három részre szakadt országban, nemzeti létünk rettenetes körülményei között latinul hirdetett: „Hic
vel vincendum vel moriendum est” – „Itt vagy győznöd, vagy meghalnod kell!” A Szózat
szavaira „Bölcsőd az s majdan sírod is, / Mely ápol s eltakar” valamint „Ez éltetőd, s ha
elbukál, / Hantjával ez takar” visszhangzik Radnótinál : „nekem szülőhazám itt e lángoktól
ölelt / kis ország, messzeringó gyerekkorom világa / Belőle nőttem én, mint fatörzsből
gyönge ága / s remélem, testem is majd e földbe süpped el.”

5

Mindez a kimondatlan, de látensen a tudatban meglévő asszociációsor új megvilágításba helyezi az ötsoros bevezető rész lezáró, gyermekien tiszta, elemi erejű és
létérvényűen igaz vallomását. Radnóti költészetünk szakrális érvényű tradíciója iránt –
erkölcsi és művészi értelemben vett – nagyrabecsülését bizonyítja. Az egymás fényében
felragyogó gondolatok hatására asszociáljuk a Nemzeti dalból a „Hol sírjaink domborulnak...” látomását. Emlékezetünkben szívközelből csendül fel a textus és dallam:
„Unokáink leborulnak, / És áldó imádság mellett / Mondják el szent neveinket...”
Egyetemessé tágul létszemlélete a fenyegetettség, a haláltudat árnyékában. Kivételes tudatossággal építette be művészetébe a magyar költészet szíve szerinti tradícióit.
Vas István szerint „megszervezte a maga irodalmi életét, tudatosan költői életet élt. (...)
amit látott és érzett, mint költői anyagot fogadta magába.”
Eltanulta elődeitől mindazt, amire szüksége volt, hogy szuverén költői egyéniségét megőrizve tehetségét kiteljesíthesse. Nem szövegszerű átvételekről, nem konkrétan
bizonyítható hatásokról, nem reminiszcenciákról van itt szó, hanem inkább áttételes,
távoli inspirációkról, leheletfinom sugallatokról. Azt a módszert fejleszti tökélyre,
amelyről legértőbb és leghívebb barátja, Bálint György írja a Nyugatban: „... apró hangulati rezdülésekből, egy felrajzolandó sziluettből, egy távoli felbukkanó asszociációból, egy
billentyű leütéséből finom és széles érzésskálát tud kiépíteni.”
Vörösmarty iránti szeretetéhez hozzátartozik, hogy a századelőn – és a két háború közötti időszakban is – a Szózat költője méltóbb helyet foglalt el az irodalomtörténeti értékelésben és a magyarság tudatában, mint később. Jelentősége a magyar lírafejlődésben is óriási. Egyetemessége egész Közép-Kelet-Európában kivételes kor- és
sorstükör. (1945 után évtizedeken át a Himnuszt is ritkán énekelhettük, a tanévnyitó
és tanévzáró ünnepségeken is legtöbbször csak lemezről hallgattuk. Nemzedékek nőttek fel, akiknek a Szózat csupán iskolai tananyag maradt, énekelni nem tudták, dallamát sem ismerték.)
Radnóti „kettős világban” élt. Megszenvedte e kettős valóság minden kínját. Mégsem saját balsorsát, elkeseredését panaszolja. Költészete arra is bizonyíték, hogy a test
börtönében megpróbáltatások, szenvedések között is hogyan lehet élni, bízni, a kínból
is magasrendű értéket teremteni.
Felülemelkedik a személyes sors szenvedésein, a költészetre koncentrál. Kívülről
és felülről képes szemlélni mindazt, ami vele és körülötte történik. Emberi tragédiáját
is költősorsként éli és örökíti meg. Versében a repülőgép pilótája a háborút, a pusztítást testesíti meg. Látóköre távoli és személytelen, ezért „nem tudja”, „mit rejt e térkép”.
Fentről látcsövön át bombázásra ítélt célpontokat lát: „gyárat s vad laktanyát”, „szántóföldeket”. Míg a költő – a valóságelemek intuitív kiválasztásával –, idelentről, a földközeli
személyes perspektívából meglátja a „szöcskét, ökröt, tornyot, szelíd tanyát” is. Közösségi
hűsége jogán észreveszi a „dolgozót is”, és felismeri lélekállapotát: a „dolgáért remeg”.
Felsorolja, megnevezi a tekintetét megragadó látnivalókat: „erdőt, füttyös gyümölcsöst, szöllőt és sírokat, / a sírok közt anyókát, ki halkan sírogat”. (Az emberi együttérzés,
szolidaritás jegyében képszerűen jut eszünkbe Arany János Toldijának ismert temetőjelenete, amelyben a főhős – erőből fakadó – jósága, szelíd embersége karakteresen
megmutatkozik.) Az idő- és térmozzanatok váltakozásából filmszerűen, szinte montázs-technikával jön létre a vízió összképe. A közlési folyamatban, az élmény- és hatásfolyamatban a művészi „teremtett világ” jelenik meg.
Egymástól élesen eltér a pilóta és a költő szemlélete a látókörük tartalmát és a látás-meglátás célkitűzését illetően is: „mi föntről pusztitandó vasút, vagy gyárüzem, / az

6

bakterház s a bakter előtte áll s üzen, / piros zászló kezében, körötte sok gyerek, / s a gyárak
udvarán komondor hempereg”. (A Második eclogában a fent hőse, a Repülő és a lent embere, a Költő felismeri a létezés közös keserűségét, nyomorúságát. Szót értenek egymással. A pusztítás rettenete mindkettőjüket fenyegeti. A pilótát gyötrő gond: „...emberként éltem én is, ki most csak pusztítok, / ég s föld között hazátlan. De jaj, ki érti meg...”)
2. c. Radnóti az emlékezet kútmélyéből idézi fel személyes, bensőséges kötődéseit.
Az emlékezés-ihletben újraéli a „szív izgalmát”, a diákszerelem képekbe szőtt élménykörét: „és ott a park, a régi szerelmek lábnyoma, / a csókok íze számban hol méz, hol áfonya”. Teszi ezt a Prousttól is tanult – az Ikrek havá-ban megcsodált – mesteri módon:
„...az iskolába menvén, a járda peremén, / hogy ne feleljek aznap, egy kőre léptem én...”
Ismeretes, hogy Proust hősében, Marcelben Guermantes hercegnő estélyére menet, a palota bejáratánál az emlékezet csodája játszódik le. Igazi kegyelmi ajándékot
kap a tudattól, a képzelettől. Amint egy kocsi elől félreugrik, az egyik lábával egy
alacsony járdára lép. A bicsakló lépés a kövön az átélés teljes erejével idézi fel benne a
felébresztett múltat.
Felgyúl benne a teremtő képzelet. Az emlékből a lélek geológiáját követve „visszafejti” az újra átélhető élményt. Az emlékezés képei magukba sűrítik az időt. Itt nem
a képek rendeződnek az idő szerint, hanem az idő rendelődik alá a képeknek. Marcel
három élményt él át perceken belül: gyermekkorából a Szent Márk tér egyenetlen
köveinek egykori látványát, élményét hozza vissza emlékezetébe, testébe, egész izomérzésébe. Elárasztja egykori velencei útjának tiszta hangulata. Majd hűsítőt iszik,
amely a balbeci ég tiszta, sós levegőjét juttatja eszébe. A szalvéta tapintása pedig, amellyel
a száját megtörli, annak a ruhának a tapintásélményét idézi fel benne, amellyel Balbecben verejtékező homlokát törölte meg az első este. Múlt és jelen érintkezésének határán az idő metaforáiban az időnkívüliséget élvezi. Önmaga időből kiemelt életét,
vagyis a művészet csodáját éli át.
Ki ne venné észre Radnótinál „...a járda peremén... egy kőre léptem én, ím itt e kő...”
gazdag jelentéskörét? Önmagában a kő-motívum nekünk magyaroknak elsődlegesen
a Széchenyi-inspirációt is magában foglaló Föl-földobott kő című Ady-verset villantja
tudatunkba. De itt csak igen távoli és áttételes vonatkozásról lehet csak szó, amelyben
meghatározó a különbség. A sugallat eredendően más forrásból származik. Radnóti
saját gyerekkori emlékére vonatkoztatja a prousti sugallatot. Analógiásan utalhatunk
a Naplóban és Páris című versében megörökített élményére is: „A Boulevard St. Michel
s a Rue Cujas sarkán egy kissé lejt a járda”. (Párizsban szinte mindenütt lejt a járda, mert
így alakítják ki, de számunkra, tudatunkban – Radnótinak köszönhetően – meghatározó érvénnyel a „Rue Cujas sarkán” lejt a járda.)
Rendkívüli költői tudatosságát bizonyítja rímtechnikája is. A tisztán összecsengő
páros rímek mesteri megoldásokkal érzékeltetik az idetartozás, a meghittség, az otthonosság bensőséges hangulatát. A tudás kétségtelen fölényét, lélektani hitelét konstatálva
vonja le végkövetkeztetését, mondja ki a repülő és a költő tudásának, látóképességének
versenyében az utolsó szót: „ím itt e kő, de föntről e kő se látható, / nincs műszer, mellyel
mindez jól megmutatható.” A költő nemcsak a tudatában őrzi e kő és kőre lépés felfénylő emlékét, a lírai emlékezetben újjáélhető élményét, hanem szinte cipőjén is
viseli, cipőjén át is érzi a rálépés nyomán a kő-bizonyosságot, szilárd, visszaható erejét.
3. a. A vers művészi élettükörnek, miniatűr lírai biográfiának is felfogható. Radnóti tökéletességre törekszik, a kifejezés diadalára. Nála semmi sem véletlen. Minden-

7

nek megvan a maga helye, célja és értelme. A költemény a számszerűséget tekintve is
tudatosan megkomponált. Harminchatodik életévének küszöbén 36 soros hitvallást ír.
Az egytömbű, huszonnyolcsoros első részben az én, a második részben és a verszáró
sorban pedig a másokkal is közösségvállaló „mi” szerepel. Az első 28 sor a költő életének, első 28 évének lírai összegezése. Ezt követi az időfolyamatot a jelenkorig vezető
hétsoros, többes szám első személyű, nemzeti érvényű confessio. Régi prédikátorok,
Pázmány, Zrínyi, Berzsenyi, Vörösmarty, Széchenyi, Ady után egy kiérlelődött, mélységes szeretet jogán szól a „bűnösségről”. Elsődlegesen a Himnusz „Haj de bűneink miatt...” gondolatát idézi a „Hisz bűnösök vagyunk mi, akár a többi nép, / s tudjuk miben
vétkeztünk, mikor, hol és mikép...”
Vádlóink bűnös népnek, fasisztának, utolsó csatlósnak bélyegeztek és jóvátételre
köteleztek bennünket, miközben a szomszédos népek antifasisztának, győzteseknek
kiáltották ki magukat. Holott az embertelenség végtelen sora – kövessék el azt magyar
nyilasok, német fasiszták, horvát usztasák, szerb csetnikek, román vasgárdisták vagy
szlovák Hlinka-gárdisták – a gonoszságnak csak színében különböző változata.
Radnóti erkölcsi ítéletet képvisel, a történeti valóság felett álló alapelvet. Himnusz a
békéhez címen már korábban verset írt. Pacifizmusa osztatlan és feltétel nélküli békevágyból, humánumból fakad. Tagadja a népnyi méretű, vagyis kollektív bűnösséget.
A magyarság háborúba lépésének okait ismerve, a népet szánandó áldozatnak, és nem
megtorlást érdemlő bűnösnek tartja.
A szöveg mögöttes jelentéseinek, üzeneteinek, „titkainak” a feltárása rendkívül
fontos. Radnóti ekkor már a lélek szabadságáért küzd. „Vad kényszerképzetek” gyötrik. Léthelyzetéből és alkatából eredően is a „nemet intésbe” szelídült – lázadást választotta (Czine Mihály). Egyetlen lehetőségével él: a szellem fegyverével vívja a maga harcát. Őt nem terheli háborús felelősség, mégis – a Himnusz költőjének erkölcsi felelősségtudatát idézőn – osztozik elkövetett vétkeink terhében. Jól látja ezt Pomogáts Béla:
„A tájban és az emlékek kisvilágában testet öltő emberség, a költészetben kifejezést nyerő
igaz magyarság után a dolgozó nép és a jövendő nemzedék nevében nyújt be fellebbezést a
sorshoz”. Az ártatlanokért emel szót: „de élnek dolgozók itt, költők is bűntelen, / és csecsszopók, akikben megnő az értelem, / világít bennük, őrzik, sötét pincékbe bújva, / míg jelt
nem ír hazánkra újból a béke ujja, / s fojtott szavunkra majdan friss szóval ők felelnek”.
Oktalan dolog lenne a versben másodszor már többes számban előforduló „dolgozók” szót szimplifikálni, rajta csupán osztályszempontúan „munkásokat” érteni.
Ennek a kötelesség jelentésű szláv dolg szóból származó jövevényszavunknak a fogalomkörébe mindenki beletartozik, aki tisztességgel, kézzel és ésszel munkálkodik önmaga és a közösség boldogulásáért.
A költő mindent a lélek tiszta fénykörébe von. Hangsúlyozza a felelősséget a
jövő építői, a bűntelen költők és kiváltképp a csecsszopók iránt, akik tiszták, óriási, de
védtelen értékeket testesítenek meg. Erkölcsi nagyságának bizonyítéka, hogy áldozatnak
kiszemelt, megbélyegzett munkaszolgálatosként vállalja a magyarsággal a „bűnösségben”
is a sorsközösséget. Versei bizonyítják, mennyire tisztában volt léthelyzetével és annak
veszélyeivel. Önmegszólító típusú versben és verskötetcímben fogalmazza meg költői
öndefinícióját: „Járkálj csak, halálraítélt!” (1936) Dal című versében írja: „Búbánattól
ütötten / járkálok most naponta / hazámban száműzötten.” (1939. június 7.) A Töredék
döbbenetes korkép: „Oly korban éltem én e földön, mikor az ember úgy elaljasult, / hogy
önként, kéjjel ölt, nemcsak parancsra...” (1944. május 19.) A Nyolcadik eclogában párbeszédet folytat Náhum prófétával és keserűen vet számot a korral, amelyben „az em-

8

ber az állatok alja”. A Töredékben pedig leszögezi: „méltó átkot itt úgysem mondhatna
más, – / a rettentő szavak tudósa, Ézsaiás.”
Ekkor már újra „őrült sár” az ember, az ég és föld fia. A kor Vörösmarty jajkiáltását a sokadik hatványon visszhangozza: „Az emberfaj sárkányfog-vetemény: Nincsen remény, nincsen remény! Nincsen remény!” Mégis hazaszeretete Ady gondolatát idézi:
„Mit tagadjam? – siratom és szeretem. / Mit tagadjam? – talán ez az igazi / S ez is oktalan,
de legszebb szerelem” (A legoktalanabb szerelem). Adyhoz hasonlóan lélekben Radnóti is
őrizte magában „a magyarság fényét, könnyét, tört hitét” a kénytelenül igaz magyarság
költőjeként. Vállalása az önépítés, az életterv része, a hűség az emberi méltóság alapja. Ez
a megszenvedett igazság hasonlatos Adyéhoz, amely nem vár jutalmat, elismerést: „És
különben mindennek vége, / Megállni sorsom tisztessége.” Ugyanaz köti létérvényűen Radnótit a magyarsághoz, amely megragadta Komlós Aladárt Móricz magyarjaiban, és Vas
Istvánnal a Válaszhoz csatlakozáskor ezt íratta: imponált nekem ez a nép. (Kiss Ferenc).
A Nem tudhatom... szintézisvers, amelyet kiváló formaérzék, végtelen műgond
jellemez. A költő tudja, a költészetben is minden a minőségen áll vagy bukik. A Radnóti-versnek is megvannak a karakterisztikus erővonalai, amelyek meghatározzák a
vers irányát. Szilágyi Péter jól látja: „Az érett Radnóti ritmikai arcéle is megrajzolható
például az Il faut laisser... és az eclogák alapján”. Tóth Árpádtól eltérően, és Babitshoz
és József Attilához hasonlóan, Radnóti sem ír hangsúlyos formában legérettebb alkotói
időszakában, amikor egyre tudatosabban azonosul az ország, a nép sorsával. A példák
sorában a Nem tudhatom... is fontos bizonyíték arra, hogy képalkotása, ritmusérzéke,
rímalkotó képessége hibátlan. A tipográfiai szempontból szerkezeti egységként is elkülönülő, 36 (28 +7+1) sorból álló, verstani szempontból is tudatosan megkomponált
költemény kétjegyű, hárommorás, emelkedő verslábakból, 7 + 6-os, a negyedik és az
utolsó négy sorban pedig 7 + 7-es jambusokból épül fel. Ebben a versben a hagyomány
szerepe, az újítás szervessége, hatáslehetősége a rímtechnikát illetően is különösen fontos. Az önrímhez közelítő rímeket (Tarján Tamás) tudatosan választotta meg, értelmezési lehetőségeiket is gazdagította. Minden bizonnyal a rímek, a rímelés hatáslehetőségeit is „megtervezte”.
A rímváltozatok közül a „nép”–„kép” rímpár a régi magyar literatúra gazdag panaszformula-rendszeréhez kötődik. Imre Mihály behatóan elemezte a querella ókori
görög és latin, zsidó és keresztény archetípusait, kutatta inspirációikat a magyar
querella-változatokra, összefüggésüket a nemzeti tudattal a mohácsi csatavesztést követően a magyarországi latin és magyar költészetben. A siratás, siralom egyetemes érvényű, időhatárok közé nem zárt panaszformulája Rimay János Kiben kesereg a magyar
nemzetnek romlásán és fogyásán című verse tulajdonképpen a Querella Hungariae magyar nyelvű megfogalmazása, amely poétikai szempontból összefonódott egy rímtoposszal. A nép-szép-kép-ép rímegyüttes különös helyet vívott ki magának két évszázad
magyar költészetében. Rimay tartós kohéziójú szövegállandót teremtett, amelynek értékviszonyai, idősíkjai kulcsszavakat is jelentő egytagú rímszavakban sűrűsödnek.
A rímtoposz legerőteljesebb hagyományozója a Rákóczi-nóta, amely a szabadságharc
utáni kuruc költészet remeke, a 18. század népszerű éneke. Radnóti „nép”–„kép” rímpárja a régi magyarság lírai sirámait, a nemzeti fájdalmat megszólaltató Rákóczi-nótát
és rímkompozícióját is sugallja: „Jaj, régi szép magyar nép, / Az ellenség téged mikép /
Szaggat és tép! / Mire jutott állapotod, Romlandó cserép. / Mint egy ékes eleven kép, / Voltál oly szép, / Magyar nép!”

9

Radnóti a közvetlen fasiszta invázió árnyékában fokozottan érezte és sajátjának
vallotta a magyarság nemzeti szabadságküzdelmeit, függetlenségi harcait is. Tudjuk,
a XVI. században megfogalmazott zsidó és magyar sorspárhuzam a XVIII. században
újult erővel jelent meg. Ekkor a magyarságot a szerzők már szenvedő kis népnek láttatják, amelyből kiveszett a korábban oly fontos nemzeti hivatástudat. A nemzeti bűntudat ekkor nagyon felerősödik, Zrínyi és Apáczai kritikai nemzetszemléletének erények és bűnök közti egyensúlya megbomlik, mert a jelent csupán a bűnök és kudarcok
uralják. A kifosztottság, szegénység, legyőzöttség, a pusztulás, rossz erkölcseink, széthúzásunk, katonai cselekvésképtelenségünk ostorozása lesz domináns. A fenyegetett kisnép nemzettudata lesz a kortárs költészetben és főképpen a protestáns prédikációs
irodalomban is nemzeti önszemléletünk jellemzője. Radnóti önmaga és a magyarság
sorshelyzetét az 1940-es években rokonnak érezhette a magyar querellát fogalmazó elődökével. Az országra törő fasiszta hódítás ellen oltalmazó szóval védelmezte nemzeti
létünk és kultúránk történelmi értékeit.
Leheletfinoman a tudatunk mélyén rejtőző emlékeket, érzelemvilágunk fájó húrjait is megérinti. Egyénien, a rettenetes korhoz igazodva követi ebben Vergiliust, aki
főművében „megillette a régiséget”. Vergilius a régi kort itatja át saját korának eszméivel. Radnóti pedig a régi magyarságból szeretné telíteni kiüresedett korát. A nagy költőelőd hitte, hogy a harcok vaskora elmúlik és „nascitur ordo”. Béke és új rend születik:
új aranykor köszönt a világra. (Venusban, a kék szépség istennőjében, és Apollóban,
a fehérmárvány szellemiség istenében bízott.) Radnóti alkotó módon értelmezi példaképének gondolatát: „sunt lacrimae rerum et mortalia mentem tangunt” – „a tárgyaknak
könnyeik vannak és a múlandó dolgok az értelemhez érnek”. Bár ő aligha hihette Vergilius
módján, hogy új aranykor (aurea aetas) köszönt az emberiségre.
A fájdalom kidalolása és a helytállás példája a Babilon vizei mellett a fogságban is
etikai tartást követelő zsoltárost juttatja eszünkbe. Radnóti eszmeisége azonban a zsoltárosétól is eltér. Szeretete végtelen: a lélek tiszta gyümölcse. Jellemző rá az öröm, békesség, tisztaság, hit, hűség és hosszútűrő szelídség. Távol tartja magától a babiloni foglyok keservét megszólaltató zsoltárosnak átokzsoltárrá változó szavait.
3. c. Tarján Tamás szerint: „Sötét angyal áll őrt a vers felett”. Kétségtelen, hogy
a kor felett a Gonosz, a „sötét angyal” hatalma tombol. A természet, szerelem, szeretet,
lélek, ima, imádság költője verset ír a Félelmetes angyallal folytatott küzdelméről. Egy
„elaljasult kor” lírikusaként a Sem emlék, sem varázslat „tudtam, hogy angyal kisér, kezében kard van / mögöttem jár, vigyáz rám s megvéd, ha kell, a bajban” bizonyosságtól jut
el a rettenetes sejtésig: „tudom, nem véd meg engem / sem emlék, sem varázslat, – baljós
a menny felettem; / ha megpillantsz, barátom, fordulj el és legyints, / Hol azelőtt az angyal
állt a karddal, – talán most senki sincs.” Minden szó és árnyalat fontos. A „talán” sem
csupán a ritmus vagy a szótagszám kedvéért került a versbe. A rettenet, az iszonyatos
sejtés ellenére mégis, itt is az egyetemes szeretet, a megbékélés és kiengesztelődés elvét
vallja: „szivemben nincs harag már, bosszú nem érdekel, / a világ ujraépül, – s bár tiltják
énekem, / az új falak tövében felhangzik majd szavam...” Mindhalálig hitte, hogy
„születőben az ország”, hogy a jövő szellemi-lelki újjáépítésében szerepet kap az ő költészete is.
Gazdag jelentés- és asszociációsíkokat érzünk a Nem tudhatom... verszáró, kérőkönyörgő motívumában. Ez a fohászkodás – formáját, szemantikai gesztusát tekintve is
– egyértelműen a Himnuszt idézi. A Szózatra költőjének nevével emlékeztet, Kölcsey

10

művét pedig főképpen a zárókéréssel vonja be tudatunk asszociációs köreibe. A Himnusz első szava: Isten, a megszólított, akihez a költő segélykérő szóval, „áldd meg” fohászkodik. A harmadik szó „a magyart”, akire mindez vonatkozik. Kölcsey áttekintette a századokat, a virágzás utáni romlást, pusztulást tudatosítva kér áldás helyett szánalmat a Mindenek Urától: „Szánd meg Isten a magyart...”
A Nem tudhatom...-ot kezdetétől a végső fázisig olvasva, az egyik szótól, verssortól, strófától a másik szóig, verssorig, strófáig haladva jutunk el a verszárlatig: „Nagy
szárnyadat borítsd ránk virrasztó éji felleg.” Jelentéstartalmát, asszociációs körét több
kutató és irodalomtanításunk is óvó-védő menedéknek magyarázza. A szóhasználat
azonban jelzi (virrasztás = vigília), hogy a verset szakrális síkon is értelmezni lehet és
kell is. Ebben a dimenzióban a „virrasztó éji felleg” egyértelműen a Gondviselő Istent jelenti. Hozzá fohászkodik a költő. Az Úr ugyanis – gondoljunk csak az Ószövetségre –
lángoszlopban, mennydörgésben, égő csipkebokorban szokott megjelenni. Jelenlétével
megszenteli a helyet: „Szent ez a hely, vesd le sarudat!”
A felhőben megjelenő, az első embert érintéssel teremtő Atyát láttatja freskóján
Michelangelo a Syxtina mennyezetén. Radnóti költői látásmódját követve képzeljük el
a fölénk szálló, felettünk lebegő „virrasztó éji felleg”-et, amint hatalmas madárként védőn terjeszti ki ránk szárnyait. (A madarak a görög mitológiában az istenek segítői, az
obi-ugoroknál a tűzhely őrzői, a ravennai mozaikon élet és halál megszemélyesítői.)
A virrasztás lehet ünnep előtti, vagyis vigília, lehet halottvirrasztás és szentségimádás is.
Latinul és bibliai értelemben is, és magyarul is Vajda János-i értelemben a virrasztás nemcsak testi, hanem szellemi, lelki ébrenlétre, éberségre is utal: nemcsak ébrenlét,
hanem szellemi-lelki éberség, a látás és tudás feltétele. A Evangéliumban végighúzódik
a virrasztás intelme: „Ti is virrasszatok tehát, mert nem tudjátok, mikor jön el a ti uratok
(Lu. 12, 35.). Az Olajfák hegyén Jézus is erre kérte tanítványait: „Virrasszatok és imádkozzatok!” („Vigilate et orate!”, hiszen „azt a napot és órát senki sem tudja” Márk 13,32.).
Tanítványai elaludtak. (Vö.: Dsida Jenő: Nagycsütörtök.) A virrasztó sem érzékeiben,
sem szenvedélyében, sem értelmében, sem vágyaiban, sem zárt emberi Énjében nem alszik, az abszolút virrasztásra csak a Mindenható képes (Hamvas Béla: Scientia sacra).
Schütz Antal 1935-ben, a Vigilia beköszöntőjében írja: „A ma és a holnap között van –
az éjszaka, a rémekkel, sejtelmekkel, reményekkel teljes éjszaka: s a hajnalvárók és holnapépítők attitude-je – a virrasztás és őrtállás: vigilia!”
A vigíliás erkölcsű és lelkületű költő tudta, hogy csak ez a virrasztó szellemiség
hivatott elébe dolgozni a holnapnak. Könyörgése védelemért, menedékért az Úrhoz,
ránk vonatkozik, értünk történik. Jelentésköre az egész szenvedő emberiségre kiterjed.
A külön egységet képező – nyomdatechnikailag is elkülönülő – zárósor emlékezetünkben nemzeti imádságunkból a „nyújts feléje védő kart” fohászát asszociálja. A Rákóczi-nóta könyörgését is eszünkbe idézi: „Nézz reánk, Úr! a mennybül, / Ments meg, kérünk, minket ily csúf / Ellenségtül!” Talán nem szubjektív belehallás és tévedés, hogy érzésünk szerint, a versvégi fohász, és az egész versélmény hatása lelkünkben a Himnusz
megzenésített, a himnikusan fenséges magasból az evilági síkra visszavezető – uszályszerűen elnyúló, majd elhalkuló – záróakkordját is felidézi.
Eszünkbe juttatja ez a magyarságot óvó fohász Babits Mihálynak az Áldás a magyarra című versét is. De Ady „Intés az őrzőkhöz” parancsát, „Az ember Szépbe-szőtt
hitét”, és a halálos ágyán írt Üdvözlet a győzőnek című hasztalan kérését, könyörgését
sem feledhetjük: „Ne tapossatok rajta nagyon, / Ne tiporjatok rajta nagyon...” Tudjuk,
a győztesekhez irgalomért könyörgő Adyhoz hasonlóan, Radnóti is hiában remélte

11

a „Razglednicák nemzeti becsületet menteni akaró utolsó felkiáltásáig” (Z. Szabó László),
hogy méltánylást kérő szava meghallgatásra talál.
Ezt az értelmezést erősíti meg, hogy a vers – legalábbis Mikó Ervin tanúsága szerint – 1943 végén még így zárult: „Borítsd ránk, Szűz Mária, virrasztó égi fátylad.”
A végső változatból – bizonyára az értetlen baráti rezonancia miatt is – kimaradt a Szűzanyához, az Égi Patrónához, a Patrona Hungariae-hez szóló fohász. A verszárás végleges változata az előző, a történeti, nemzeti és keresztény jelleget jobban hangsúlyozó
megoldásnál elvontabb, éteribb, általánosabb, vagyis egyetemesebb. Végleges célnak,
vagyis télosznak tekinthető . Úgy érezzük, a költő az egész szenvedő emberiséget, minden népet, köztük a magyarságot és az Ószövetség Holocaustot elszenvedő népét is
Mózes, vagyis keresztények és zsidók közös Istenének, a Mindeneket teremtő és fenntartó Atyának, az isteni Gondviselésnek oltalmába ajánlja.
4. a. A versben a megnyilatkozó „totális megrendülés” az olvasó vállalásától függ,
a mű – elsősorban eszmei szempontú – befogadásának milyenségétől, minőségétől. Jellemző, hogy felolvasásakor nem a sok hírneves és művelt barát, hanem az asszonyok
némelyike érezte meg, hogy ez az időszerűtlennek tartott himnuszos vallomás a
magyar patriotizmus egyik legszebb, szívközeli, szinte hazaszerelmes költeménye.
Annak a költőnek az alkotása, aki Kazinczyt és Aranyt „nagy-, vagy dédnagybátyáim”-nak nevezte. Hosszú és egyre súlyosabb munkaszolgálatos megpróbáltatásainak
színhelyeire is csupán a Károli-Bibliát és egy-egy Arany János kötetet vitt magával. Azt
a „költők költőjének” tartott Arany Jánost érezte „vérrokonának”, akinek ravatalánál
1882. október 22-én Gyulai Pál ezeket a szavakat mondta: „Nagy elmédet csak nagy szíved múlta felül... a magyar jellem valóságos típusa voltál, minden erényeivel, gyöngeségei
nélkül.” Radnóti számára Arany János életműve olyasmit jelentett, amiről Péterfy Jenő
ezt írta: „Nekünk magyaroknak minden bajra van egy vigasztalásunk: eredetiben olvashatjuk Arany Jánost.”
Radnóti példaképe, Sík Sándor 1939-ben Családfa címen írt verset a vér-materializmust hirdető fasizmus fajelméletével szemben. Családfája a vándorló lantosoktól
Arany Jánosig ível: „Ím a családom, ím a vérem, / Szavam elállja a szemérem, / Hogy így
kiadtam mindenem, / De mindent rajtuk át öleltem, / Lelkükből lelkedzett a lelkem /
És Istenük az Istenem, / más ősömet nem ismerem.”
Radnóti a Komlós Aladárnak írott – a Naplóban az egyetlen, teljes egészében idézett – levelében vallja, hogy rokona „a hitétváltó Balassa, az evangélikus Berzsenyi és Petőfi, a kálvinista Kölcsey, a katolikus Vörösmarty, vagy Babits, hogy közelebb jöjjek. S az
ősök? A Berzsenyi szemével látott Horatius éppúgy, mint a zsidó Salamon, a zsoltáros Dávid király, Ésaiás, vagy Jézus, Máté vagy Jakab, stb. rengeteg rokonom van”.
Csodálatos hitvallást tesz: „... magyar költő vagyok. (...) az én »nemzetem« nem kiabál le a könyvespolcról (...) hazám tájai kinyílnak előttem, a bokor nem tép rajtam nagyobbat, mint máson, a fa nem ágaskodik lábujjhegyre, hogy ne érjem el gyümölcsét. Ha ilyesmit
tapasztalnék, – megölném magam, mert másként, mint élek, élni nem tudok, s mást hinni
és máskép gondolkodni sem. Így érzem ezt ma is, 1942-ben is, háromhónapi munkaszolgálat
és tizennégynapi büntetőtábor után is. (...) S ha megölnek? Ezen ez sem változtat.”
Az abdai tömegsírból, a viharkabátja zsebéből előkerült „bori notesz” magyar és
szerb nyelvű „síron túli” üzenetében is leszögezi: „Ez a jegyzőkönyvecske Radnóti Miklós
magyar költő verseit tartalmazza.” Számára a Sík Sándor által megélt katolicizmus pél-

12

daértékű volt. Mesterének, szellemi és lelki atyjának Tört elégiát ajánlott, majd pedig
a neki dedikált Köszöntőben ezt írja: „Egy költőt ünnepeltek itt, / ki Krisztust kiált, mikor
/ az erőst is megtörte már a próba...” Szellemi-lelki kapcsolatukat így határozza meg:
„Társát köszönti most a gyermek, / lélek a lelket, aki eretnek / hadak közt hűségre példakép;
/ fiú köszönti apját, egy hitvány / korban lelkéhez hű tanítvány!”
A Napló tanúsága szerint is hosszú időn át érlelődött benne a kereszténység
iránti vonzódás. Huszonkét, majd 33 évesen is úgy érzi: „ez nékem nem 'más vallás'...
az Újtestamentum költészete épp úgy az enyém, akár az Ótestamentumé s Jézusban is
'hiszek', nem tudok jobb szót rá...”
Akkor váltotta valóra elhatározását, amikor megkeresztelkedéséből már semmiféle előnye nem származhatott. A zsidó hitfelekezetből kilépni szándékozóknak ekkor
háromszor kellett a hitközségen kijelentkezni. Radnóti Miklós 1943 május másodikán,
a budapesti Szent István bazilikában, feleségével, Gyarmati Fannival együtt az atyai
Mester, Sík Sándor kezéből felvette a keresztséget, amely után már mindössze másfél
évet élt.
Kőszegi Ábel és Melczer Tibor tárta fel a legalaposabban, hogy Radnóti a lét abszurditását élte, sárga csillaggal megbélyegezve és kereszttel megjelölve járta tovább
életútját, a via dolorosát. Végigszenvedte – Rónay György lélekpontos megnevezésével –
a mysterium passionis stációit. A Krisztus-motívum többször is előfordul költészetében.
A Naplójában írja, hogy egy szív fölé adott, jóddal letörölt, ezért sárga foltot hagyó
oltás után „erősen vérzek, érbe szaladhatott a tű. Mint Krisztus vonulok, kibontott inggel,
vérző mellel”. Halálközelségben alkotja remekműveit. Ekkor válik igazán nagy költővé,
mutatkozik meg végképp csodálatos szellemisége és lelkisége. Az Első eclogában megfogalmazott életelv szerint él, mint a tölgy, amelyet kivágásra ítéltek, kereszttel megjelöltek, de „addig is új levelet hajt”. Petőfi felszólítását, „Jegyezd vele az égre...” és főképpen Arany János Mindvégig című versének etikai parancsát követve vallja: „az égre írj,
ha minden összetört!”
A Radnóti-versek halálközelségének, sőt „halálon túliságának” titkát Bálint György
fejti meg: „... a halált is le lehet győzni, ha vállaljuk, és nem törődünk vele, mikor csap le
ránk; ha a halál közvetlen közelében is úgy dolgozunk, mintha örökké élnénk. Ilyen leckékkel csak a költészet szolgálhat manapság.”
Végső útja előtt Radnóti felkereste Sík Sándort, aki „Kell az áldozat” szavakkal
búcsúztatta és megáldotta a szokása szerint eléje térdepelőt. Ekkor talán még a Mester
sem gondolhatta, hogy életáldozatot hoz lélekrokon költőfia.
4. b. Radnóti alapelvnek tekintette, hogy „... egy művész élete és művészete nem
függetleníthető egymástól, az igazi művész mögött ott áll a művész a maga erkölcsiségével, s ha nem áll ott (...), akkor a különben nagyrahívatott költőt megöli az ember,
s költészete nem fejlődhet ki, nem haladhatja túl a középszerűt, más szóval nem lehet
művész, csak ügyeskedő tollforgató”.
Egy tragikus példát idézve megállapítja: „Költő lehetett volna (...) Gonosztevő
lett. A meghasonlott, terhelt lélekben a gonosz megölte a költészet angyalát.” Melczer
Tibor hangsúlyozza Radnótinál a „nyelv és jellem” összefüggését, idézve a költőt: „A hazugság úgy üt ki a stíluson, mint bőrön a fekély. Jelentkezik rondán, mint a vér tisztátalansága.” Ellenpéldák ugyan felhozhatók, de kétségtelen, hogy Radnótinál egy ütemre
lép élet és irodalom, ő mindhalálig tisztán megőrizte magában „a költészet angyalát”.

13

A társművészet életsorsot és költészetet megvilágító példáját csodálhatjuk meg
Melocco Miklós alkotásában a Győrből kivezető bécsi út mentén. A környezetbe kitűnően illeszkedő monumentum tragikus életsorsot, a mártírhalál utolsó pillanatát sűríti termékeny pillanatba. A költő megjárta már „a lélek hosszát”. A végső stációhoz
érkezett. Fölötte „fú a rettenetes halál”. Megáll az út végén, a sír szélén, és szembefordul kivégzőivel: szembenéz a halállal.
Lepelbe burkolódzó spiritualizált alakja – egy törékeny egyensúlyú, balra elmozdított háromszögbe komponálva – szinte lebeg szemünk előtt. Melocco ezzel a szoborral mintegy az embertelen valóságból vértanúságával a szentek közé emelkedő költőt
állítja elénk. Úgy, ahogy Radnóti láttatja a halhatatlanságba távozó Babitsot Csak csont
és bőr és fájdalom című „halotti beszédében”: „Örök világosság, kibomló égi láng /
röppent felé a földi füstön át”.
Közvetlen környezetében is sokan fatalistának látták, mert sorsa elől szökni nem
akart. Egyéni sorsát megválthatatlannak tudta. A kívülről „fatalizmusnak” látszó elszántság legmélyebb értelme a mindhalálig másokért is vállalt „bűntelen és vétlen”
szenvedésben, áldozatvállalásban rejlik. Ezért mondta a szenvedést később iszonyúan
megtapasztaló Babits Kosztolányi halálos ágyánál: „Ne félj, Dide. Ne félj a szenvedéstől. Valami értelme van ennek...” Radnóti emberfeletti szenvedése révén vált létszimbólummá. A lecsukódó szemű, befelé figyelő mártírköltő – a krisztusi áldozat szimbólumaként jelenik meg. Mintha legfőbb példaképének szavait sóhajtaná: „Sorsom elvégeztetett”, „Beteljesedett”: „Consummatum est”. Mintha Bach János-passiójának,
a Keresztrefeszített utolsó szavainak, az „Es ist vollbracht” -nak a dallama szállna az
abdai síkság felett. Mintha a költőt szemünk előtt láthatatlan szárnyak emelnék a vértanúsággal kiérdemelt égi dicsőségbe.
Istennek és embernek közös szenvedéstörténetébe tartozik Radnóti golgota-járása,
mártíriuma. A keresztre feszített Krisztus szolidaritást vállalt a szenvedő emberrel.
Kínhalál árán váltotta meg az emberiséget. Pál apostol szavai szerint: „Szolgai alakot
öltött, kiüresítette magát, és hasonló lett az emberekhez. Külsejét tekintve olyan lett,
mint egy ember. Megalázta magát és engedelmeskedett mindhalálig, a kereszthalálig.”
Radnóti mártíriuma révén vált a magyar irodalom erkölcsi legitimációjának legfőbb példájává. (Kormos István) Sík Sándor megvilágító erejű szavakkal vall Örvénynek örvény című versében kedves „Miklós fiáról”: „Ember vagy, azaz isteni (...) /
Költő vagy: Istenből atom (...) A mát és holnapot te méred: / Tanú vagy és világítélet,
/ És kegyelem. / Te szabadság, te a törvény, / Téged zúg örvénynek az örvény, / És
benned búg a végtelen.”
A Nem tudhatom... eszmei, erkölcsi és esztétikai értékeit, és a költő mártírsorsát
tudatosítva, végezetül fel kell tennünk az utolsó kérdést: a Radnóti-vers megismerése
után mit jelent számunkra embernek lenni?
Pomogáts Béla értelmezése segít bennünket a válaszadásban. A magyarság sokáig
csodálatos regékben, mondákban (Csodaszarvas, Turul madár stb.) talált lelki-szellemi
fogódzót, identitását kifejező formákat. A kereszténység felvétele után szent királyai,
szentjei jelentettek a számára azonosságot kifejező eszményképet. Majd pedig nagy államférfiak, Zrínyi, Rákóczi, Széchenyi, Kossuth stb. testesítették meg számára a nemzeti ideált. A magyar költészet Tinóditól, az Esztergom falainál eszménnyé magasodó
Balassitól Vörösmartyn, Petőfin, Arany Jánoson, Adyn, Babitson, József Attilán át
a mártírköltő Radnótiig ezt nemzetépítő eszményt képviselte századokon át.

14

A válaszadás folytatásában a költő Mezei András a kézvezetőnk. Versében Radnótit – Melocco Miklóshoz hasonlóan – az utolsó stáció végpontján idézi elénk:
„Ekkor már mindent megbocsátott, / átélve halálát elégszer, / tudta, hogy rosszabb
nem jöhet már (...) Megállni végső mozdulatban / a szavak folytatásaképp, / vállalva
mint beszédet: kiszolgáltatottsága hatalmát.”
Tudjuk, Radnótit és munkaszolgálatos társait németeket felváltó magyar katonák
kísérték és lőtték az abdai tömegsírba. A testvérgyilkosság, a viszály okozta megbocsáthatatlan vétek és fájdalom szólalt meg Zrínyiben, a gályarabságra hurcolt prédikátorokban, ez visszhangzik a „Hajh, de bűneink miatt / Gyúlt harag kebledben...”
ítéletben...
Mezei András emlékversének zárása, eszmei csúcspontja a lelkek egyességét és
a bűnök bocsánatát valló költő kéznyújtását, a szót értést, a megbocsátást, a lelkünk mélyén önmagunkkal, egymással és a világgal való megbékélést, kiengesztelődést erősítheti
bennünk: „Véle békesség legyen / és megbocsátassék mindannyiunkban is, / Ámen.”
Németh László metaforáját ide vonatkoztatva: Radnótiban csodálatos és tanulságos „antropológiai leckét” kaptunk. Őt valóban a szellem és a lélek tette magyarrá és
kereszténnyé. Szörnyű testi és lelki fájdalmak útján egyaránt híve, tanúja és hitvallója
lett Ábrahám Istenének és az emberiséget kereszthalállal megváltó Jézus Krisztusnak.
Verseit elemezve életünk értékeivel találkozhatunk. A teljességet szomjazzuk, szellemben, lélekben többre vágyunk. Életünk, kultúránk, tapasztalatunk, álmaink nyomán
helyes és helytálló gondolatokat, értékeket, eszményeket keresünk új és újabb kutatóival együtt.
Ezt tette Lengyel András, aki „...Hősi és termékeny szerepvállalás”. Radnóti identitásalkotási igényéről címen értekezik tanulságosan. A „Radnóti-magatartást” elemezve állapítja meg Szabolcsi Miklós: „...ma is, újabb váltások és fordulatok korában az
egyik érvényes, követhető poétikai-emberi »modell«”. Melczer Tibor: „...Ha minden
összetört” címen a költő utolsó műveit elemzi, összegezi példamutatóan.
A hazai magyar és külhoni kutatók, például a két angol nyelvű Radnóti-monográfia szerzői, Marianna Birnbaum és George Emery nyomán valljuk, hogy Radnóti
Miklós mártírhalállal megkoronázott élete és műve valóságunk része, és kiengesztelődést, áldást hozó, időtlenül nagy kincs eljövendő nemzedékek számára is.

IRODALOM
1. Radnóti Miklós művei. Szépirodalmi Kiadó, Bp., 1972. A szöveggondozás és jegyzetek Réz
Pál munkája.
2. Radnóti Miklós: Napló. Bp., Magvető Kiadó, 1989. Sajtó alá rendezte Radnóti Miklósné.
Az utószót és a jegyzeteket írta: Melczer Tibor. A szöveget gondozta: Melczer Tibor és
Székely Sz. Magdolna.
3. A 2 x 2 józansága. Emlékezések Radnóti Miklósról. Bp., 1972.
4. Bálint György: Járkálj csak halálraítélt. In. A toronyőr visszapillant. Bp., 1961.
5. T. Bíró Zoltán: A költő szolgálata. Napjaink, 1984. 4. sz. 10–11.
6. Bori Imre: Radnóti Miklós költészete. Novi Sad, 1965.

15

7. Czine Mihály: Antifasizmus és irodalom: Radnóti Miklós. Literatúra, 1974. 1.sz. Ua. in.: Nép
és irodalom I–II. Bp., 1981. I. k. 403–412.
8. Csenki Imre: Nem tudhatom... Kantáta. 1960. S. és Bar. szóló, a capella vk. Másolt partitúra,
autográf javításokkal, betoldással. OSZK, Ms. mus. 8. 119.
9. Fodor András: A meredek út vége. In. Radnóti tanulmányok. Szerk.: B. Csáky Edit. (Az 1984.
nov. 16–18-án Győrben rendezett konferencia előadásainak anyaga.) Bp., TIT kiadás, 1985.
121–129.
10. Imre Mihály: A Querella Hungariae toposz a XVI–XVII. század irodalmában. (Kandidátusi
disszertáció, 1993.); Egy rímtoposz históriája (nép-szép-kép-ép...tép) Irodalomtörténeti Közlemények, 1984. 399–426.; A Querella Hungariae toposz kialakulása a 16. század költészetében.
Studia Litteraria, Tomus XXVIII. Debrecen, KLTE, 1991. 9–49. Könyvalakban megjelent:
„Magyarország panasza” (A Querela Hungariae toposza a XVI–XVII. század irodalmában).
Debrecen, Csokonai Universitas Könyvtár, 1995.
11. Nemzeti önszemléletünk XVII. századi irodalmi változatai. Körösök vidéke, 1989. Gyula,
5–19.
12. Kelemen Sándor: Fölöttünk fú a förtelmes halál... Nyugati Magyarság, 1994. december. 9. o.
13. Kiss Ferenc: Radnóti patriotizmusa. In.: Művek közelről. Magvető, Bp.,1972.
14. Koczkás Sándor: „Csodálkozom, hogy élek”. Létszemlélet és poétikai változatok Radnóti kései
lírájában. In. Radnóti tanulmányok. 1985. 25–50.
15. Kovács Margit: Egy vers születése. Népszava, 1988. április 9.
16. Lejegyezte: Tertinszky Edit. A Nem tudhatom... című versről.
17. Kőszegi Ábel: Töredék. Radnóti Miklós utolsó hónapjainak krónikája. Mikrokozmosz Füzetek, Bp., 1972.
18. Lator László: Radnóti Miklós költői fejlődése. Irodalomtörténeti Közlemények, 1954. 3. sz.
19. Lengyel András: „...hősi és termékeny”. Radnóti identitásalkotási igényéről. Valóság, 1992. 11.
20. Madácsy László: Radnóti Miklós: Csongrád megyei Füzetek, 1954.
21. Major Tamás visszaemlékezései. 5. Forró színpad. (Feljegyezte Illés Jenő.) Lobogó, 1979. június 28. 16–17.
22. Melczer Tibor: Radnóti nemzeti klasszicizmusa. In. Radnóti tanulmányok. 1985. 78–98.
Vö.: Melczer Tibor: „...Ha minden összetört”.
23. Nagy Mariann: Radnóti Miklós bibliográfiája. Bp., Petőfi Irodalmi Múzeum, 1989.
24. Nemes István: A képszerűség eszközei Radnóti Miklós költészetében. Bp.,1965. (Nyelvtudományi Értekezések 51.); Nemes István: Radnóti Miklós költői nyelve. It. Füzetek, Bp., 1979.
25. Pomogáts Béla: Radnóti Miklós. Gondolat, Bp., 1977. Vö. Pomogáts Béla előadása, 1994.
nov. 8. Radnóti emlék-konferencia. ELTE TFK.
26. Rónay László: Csendes prófécia. (Radnóti Miklós költészete) „Mindent szépnek kell látni”. In:
Rónay László: Hűséges sáfárok. Bp., Szépirodalmi, 1975. 217–252. Radnóti Miklós. In.: R.
L.: Erkölcs és irodalom. A magyar irodalom rövid története. Bp., Vigilia, 1993. 279–282.
27. Schütz Antal: Vigilia. In Vigilia 1935. 1. sz. 3–6. Schütz Antal: Vigiliás lelkület. In.: Magyar
életerő. 1939. Bp., 46–49.
28. Szabolcsi Miklós: Időszerű-e a Radnóti-magatartás? Irodalomtörténet, 1995. 1. 84–91.
29. Szilágyi Péter: Ady Endre verselése. Akadémiai Kiadó, Bp., 1990. 212.
30. Takács Etel szóbeli közlése.
31. Tarján Tamás: Radnóti Miklós három verse. (Éjszaka, Nem tudhatom..., Hetedik ecloga.)
In.: Nagy László tekintete. Bp., General Press, 1994. 19–32.
32. Z. Szabó László: Utószó. In.: Radnóti koszorúja. Magyar költők versei Radnótiról. Győr,
1979. 193–194.

16

