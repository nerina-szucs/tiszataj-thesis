A TISZATÁJ DIÁKMELLÉKLETE
2004. JANUÁR

96. SZÁM

HANKOVSZKY TAMÁS

A megváltott lét hermeneutikája
P ILINSZKY J ÁNOS : CÍMEREM
Végső elemzésben létünk vajon személyes vagy személytelen? Van valamiféle általános emberi lényeg, ami
a személyes vonásainkat hordozza, vagy fordítva: a konkrét, az egyedi a valóságos, és az általános kategóriák csak
másodlagos, lényegtelen rendezőelvek? Viselkedésünk
a kollektív tudattalan szférájából magyarázható adekvátan,
vagy pszichénk inkább személyes élettörténetünk által
meghatározott? A filozófia és a tudományok örökös vitái
húzódnak meg az ilyen és hasonló kérdések mögött, és
a különböző korok művészete is eltérő álláspontokat foglalt el. Aki azonban önarcképet fest, az akarva-akaratlan
az individuálisra koncentrál még akkor is, ha, mintegy
ráadásképpen, művében feltárul valami egyetemes is. Az
önarckép a személyest, az egyetlent kívánja reflektálni,
ráadásul egy időben partikuláris, egyszeri létállapotot
rögzít a folyton változó fizikai való egyetlen pillanatának
megragadásával. Így lehetséges, hogy Pilinszky Jánosnál
is két vers viseli az önarckép címet (Önarckép 1974; Önarckép 1944-ből). Egy címer azonban mintha azt hirdetné, hogy ami a legjellemzőbb bennünk, az nem az individuális, hanem az, ami egy család, egy nemzet kötelékébe sorol minket. Olyasmit kíván tudtul adni, ami viselőjét személyes létét megelőzően és meghaladóan jellemzi. Címerét általában nem választja az ember, de mint
eleve adottat mégis birtokba kell vennie. Szocializációjának része, hogy kialakítsa vele az érzelmi azonosulást, illetve, hogy megtanuljon megfelelni a címerhez tapadó,
esetleg benne szimbolikusan meg is fogalmazott elvárásoknak, hiszen a címer kötelez: bizonyos viselkedéselemek, de legalább a vállalás, a hűség, a büszkeség gyakorlását követeli meg. Az egyén saját identitására irányuló

PILINSZKY JÁNOS
(1921 - 1981)
Pilinszky címere nem valami
személyeset ragad meg,
hanem olyannyira az
általánost, hogy Jézus
közvetítésével valamennyiünk
címere lehetne, hiszen ő a bűnt
kivéve mindenben hasonlóvá
lett az emberhez Ennek
megfelelően az első három
létösszegző sorból, azok
vallomásjellege ellenére is,
hiányzik minden személyesség.
A lírai én passzívnak
mutatkozik, pusztán címzettje
a kegyelemnek és elszenvedője
a nyomorúságnak…

kérdését a címer azáltal válaszolja meg, hogy megadja azt a közösséget, melyben ki van jelölve a helye. Ily módon a személyes és a személytelen gyújtópontját jelöli ki, ahol a mindenki mástól elkülönítő sajátom éppen egybeesik azzal, ami összeköt azokkal, akik szintén
ezt a címert viselik. A címer ezért az egység megtestesítője, az individuális és az interperszonális egységéé.
A címer ezen felül mindig szimbólumok konstrukciója, így mindig interpretációt követel, de egyben interpretál is: viselőjéről árulkodik. Pilinszky János Címerem című versét is
az egymást követő interpretációk lépései viszik előre.
Címerem
A kegyelem és öröm együtt ért
azzal, amit nyomoruságnak
neveznek általában.
Szög és olaj lehetne címerem,
mit írhatnék azonban szövegéül?
Talán azt, hogy mindent megértek,
felhők futását és disznók fejét
rálapúlva a préskemény palánkra.
De ez is mit jelent?
Nekünk magunknak muszáj végül is
a présbe kényszerűlnünk. Befejeznünk
a mondatot.
A vers első négy sora önállóan is megállna a Szálkák kötet rövid darabjai között. Az
első három sor, illetve a negyedik kölcsönösen egymást értelmezik. A címer képei, a két
ellentétes töltésű asszociációs körhöz tartozó tárgy, megfelelnek az első mondatba sűrített
lét két alapadottságának és viszont: az öröm és a nyomorúság képzete a hangsúlyos, versindító helyzetű kegyelem szó által a vallásos szférához kötődik, így logikusan találja meg
képi kifejezését a biblikus konnotációjú olajban és szögben. Persze nem egyszerűen a Bibliára vagy a katolikus szentségi szimbolikára (pl. olajjal való megkenés bérmáláskor) utalnak ezek a tárgyak, hanem egészen konkrétan Jézusra. Ami a szögeket illeti, ez a kapcsolat
nyilvánvaló. De az olaj sem csak általában a kegyelem jele, hanem Jézus élettörténetében
is fontos szerephez jut (vö.: Mt 26,7; Lk 7,37-8; Jn 12,3). Jézussal való összefüggése szempontjából talán a legfontosabb szakasz mégis a Zsidókhoz írt levél első fejezetének kilencedik verse, amely a 45. zsoltár nyolcadik versét Jézusra alkalmazza: „Ezért kent fel téged az
Isten, a te Istened az öröm olajával.” (kiemelés – H. T.) Pilinszky címere ilyen módon egyben Jézusé is lehetne1: és mint ilyen már nem egyszerűen csak az emberi sors kettősségét
ragadja meg, hanem a kereszthalál és a megdicsőülés antinomikus titkára is utal. Így

1

A keresztény hagyományban is jól kidolgozott téma Krisztus kereszthalálának és megdicsőülésének (szögnek és olajnak) az összekapcsolása (Vö.: Fil 2,8–10).

2

azonban a címer, mellyel a költő saját létét kifejezhetőnek látja, maga is értelmezésre szorul, és ezzel az értelmezés körmozgása alakul ki: Pilinszky sorsa és Jézus titka kölcsönösen
egymást értelmezik.
Általában más a címer olvasásának és más választásának vagy vállalásának az aktusa.
Az utóbbiban életünk megértése nyomán találunk címert, az előbbiben a címer (jelen esetben Jézus címe) interpretálásából ismerjük meg életünket. Az imént említett körkörösséggel analóg, hogy versében Pilinszky mindkét aktust végrehajtja. Életének felmérése után
vállalja címerét. Nem konstruálja azt, hanem elfogadja azt a lehetőséget, melyet vallása
kínál neki a Krisztusra vonatkozó szimbolikában. De Jézus sorsának kettősségéről, hogy
mit jelent a kereszt és az istengyermekség, hogy milyen létet jelöl a szög és az olaj a címeren, arról az ember csak önnön fájdalmas sorsával szembesülve és csak saját kegyelmi felemeltetése tapasztalatából szerezhet fogalmat (a címer olvasása). A hívő ugyanis, hogy
megértse a hit titkait, saját életére van utalva. Azt a szeretetet, mellyel az Atya kiszolgáltatja és egyben „felmagasztalja” Fiát, nem közelítheti meg másképpen, mint saját sorsában
tetten érve az isteni szeretet működését; és viszont: saját nyomorúságával és Istentől-elhagyatottságával úgy tud hívőként szembenézni, ha Jézus keresztjére szögezve ismeri fel
magát.
Pilinszky címere nem valami személyeset ragad meg, hanem olyannyira az általánost,
hogy Jézus közvetítésével valamennyiünk címere lehetne, hiszen ő a bűnt kivéve mindenben hasonlóvá lett az emberhez (vö.: Fil 2,7; Zsid 4,15).2 Ennek megfelelően az első három
létösszegző sorból, azok vallomásjellege ellenére is, hiányzik minden személyesség. A lírai
én passzívnak mutatkozik, pusztán címzettje a kegyelemnek és elszenvedője a nyomorúságnak, vagy annak – és ebben a fordulatban ismét csak az én visszahúzódása érhető tetten –,
amit általában így neveznek. Sőt, még azon a szinten sincsen jelen semmi egyéni, hogy
ami a beszélőnek osztályrészül jut, az személyes érdemek és vétkek eredménye lenne.
A kegyelem a keresztény szóhasználatban Isten nem személyválogató, ingyenes szeretetének
a megnyilvánulása. Ugyanígy Pilinszky felfogásában a nyomorúság sem a személyes vétkekért járó büntetés, hanem az emberi természet általános kondíciója.3
2

3

Nem véletlen, hogy e létértelmező vers látókörén a bűn teljesen kívül esik, míg például Az ember
itt címűben a bűn az a valóság, mely Pilinszky önismeretének a magvát alkotja. (Az ember itt kevés a szeretetre./ Elég, ha hálás legbelűl/ ezért-azért; egyszóval mindenért.// Valójában két szó,
mit ismerek,/ bűn és imádság két szavát./ Az egyik hozzám tartozik./ A másik elhelyezhetetlen.)
Ez utóbbi vers azonban nem az ember ontikus meghatározottságainak számbavételét végzi el, hanem, bár első szakaszában általában az emberről látszik beszélni, érdeklődését egyfajta partikularitás jellemzi, amint ezt a címbe is kiemelt itt szó és az esetlegességet a versbe emelő „ezért-azért”
is kifejezi. Nagymértékben összefügg Pilinszkynek a farizeusi magatartással szembeni, prózájában
gyakran tematizált elutasításával, hogy a vers személyessé válik, mihelyt az itt és most adott emberi léthelyzet negatív meghatározása („kevés a szeretetre”) pozitívvá válik. A bűn, mint ennek
a meghatározásnak szinte kimerítő kategóriája, már csak a beszélő személyes sajátjaként tűnik fel.
(Érdemes itt Pilinszky egyik Simone Weil-fordítására emlékeztetni: „Ha egy kisfiú összeadást végez és téved, e tévedés magán viseli a kisfiú személyének bélyegét. Ha azonban feladatát tökéletesen megfelelő módon végzi el, személye semmiféle sajátos nyomot nem hagy a műveleten. A tökéletesség személytelen. A bennünk levő személyes azonos a bennünk levő bűnnel és tévedéssel.”
Simone Weil: Ami személyes és ami szent. Budapest, Vigilia, 1983. 74.)
Vö. Simone Weil koncepcióját a Szerencsétlenség és istenszeretet című írásában (Simone Weil:
Ami személyes és ami szent. Budapest, Vigilia, 1983. 49–67.), ahol a szokásos keresztény szóhasz-

3

Amikor a költő számba veszi azt, ami a legmeghatározóbban sajátja, nem a személyesre, hanem általános meghatározottságokra bukkan. Ezek azonban nem egyszerűen
csak olyan tulajdonságok, melyekben minden emberrel osztozik, hanem egy, az embert
meghatározó külső, esetleg minden embert magában foglaló valóságegészt is feltételeznek.
Amikor az én önmagába néz, ott csak a nyomait találja az őt meghaladónak: „A kegyelem
és öröm együtt ért azzal...”. Ami igazán lényeges, amit a címeren is fel kell tüntetni, az
a kölcsönhatás ténye és mibenléte (a kegyelem és a kegyelem apálya) az én és az őt meghaladó valóság között. Hogy ez az utóbbi micsoda, arról a vers alapján csak áttételesen alkothatunk fogalmat. Ugyanígy megrajzolatlan a kapcsolat másik tényezője, az én is. Szerepe a versnek ezen a pontján pusztán annyi, hogy szubsztrátuma, hordozója legyen
a „nyomoknak”. Ez nyelvileg is kifejeződik, hiszen nem azt olvassuk, „együtt ért engem”,
hanem csak ezt: „együtt ért”. A névmás hiánya az egyes szám első személyű beszélő alázatát tükrözi, aki felmérte személyes szerepét. Saját létéről vall, de ő maga majd csak a következő versszakban jelenik meg egy birtokos személyjelben (címerem).
A költő címerválasztása inkább mondható elfogadásnak, mint aktív törekvésnek. Egyszerűen konstatálja a megfelelést élettörténete és a címertárgyak világa között. A kölcsönös
értelmezések köre a versnek ezen a pontján bezárul: Pilinszky saját léttapasztalatában feltárul Krisztus szögben és olajban szimbolizálható titka, és Krisztus fényénél értelmezhetővé válik az egyéni sors, mégpedig mint az istenkapcsolat ajándékával és súlyával megáldott emberlét.
Ennyi egy Pilinszky-négysoroshoz akár elég is lehetne. Formálisan azáltal lendül tovább a költemény, hogy felvetődik a lehetőség, hogy a két tárgyból szerkesztett címert felirattal is ki lehet egészíteni, mint ahogyan ez több ismert címer esetében valóban meg is
történt. A vers valós mozgása azonban ennél mélyebb forrásból táplálkozik. Amennyiben
a költő saját létét mint a szenvedésben és az örömben megnyilatkozó kölcsönhatások, megszólíttatások történetét tapasztalja meg, nem mondhat le arról, hogy válaszoljon, hogy
a saját részével is hozzájáruljon a számára felajánlott kapcsolathoz. Ki kell lépnie a személytelenségből, személyes állásfoglalásra van szükség. Léte meghatározott, címere megrajzolt. Ami neki marad, az az elfogadás vagy az elutasítás, a lázadás. Pilinszky az előbbit
választja. A szöveg, amit címerére ír, a személytelennek személyesként való birtokbavétele.
Pilinszky címerén két egyáltalában nem fotogén tárgy „látható”. A vékonyka szög és az
aligha lefesthető olaj inkább fogalmilag megragadható, mint képileg. Nem így a címer szövege! A vers legpoétikusabb, legképszerűbb soraival itt van dolgunk. Olyan szöveg ez, amit
csak költő tud címerére írni. A benne szereplő költői képek vetülete a fogalmi síkon aligha
lehet más, mint amit az olaj és a szög is megjelenít: öröm és nyomorúság. Annyi történt
pusztán, hogy az archetipikus jeleket felváltották a személyes impressziók. A címer szövegével Pilinszky nem tesz mást, mint hogy a lehető legközelebb engedi magához, és a leg-

nálattól eltérően a nyomorúság vagy a szerencsétlenség az Istentől való távolságot jelenti, míg
a bűn nem más, mint a tőle tetszőleges távolságban levő ember elfordulása az Istentől. Az Istentől
való távolság létrejöttéért természetesen szintén a bűn felelős, és ennyiben az emberi nem általános meghatározottságához is hozzátartozik, nem csak a személyes szférájához, Pilinszky számára
azonban a bűnnek ez a dimenziója általában csak teodiceai és megváltástani szempontból fontos.

4

személyesebb nyelven mondja el azt, amivel Isten megszólítja.4 Ez a szólítás, mely a létezés
minden apró mozzanatában jelen van, egész pontosan: a nyomorúság és az öröm közegében és eszközeiben való megszólítottság az a „minden”, amit a lírai én megért, és ez nem
kevesebb, mint az emberlét a maga antinomikusságában, ha tetszik, abszurditásában. Az
elemző számára azonban a felhők futása és a palánkra lapult disznófejek önmagukban
örökre felfejthetetlen motívumok maradnak. Ám ennek a vers személytelenből személyesbe tartó tendenciája miatt így is kell lennie: ezek a motívumok abból a világból és életből származnak, amely egyedül a költőé, és amely csak ővele történik meg. Amikor Pilinszky a készen kapott címer feliratát készíti, úgy vállalja magára ezt a címert, hogy saját
részét azzal tökéletes összhangban komponálja meg. Ez az összhang a legtöbb, amit az
elemző konstatálhat. Ezen túl a személyiség titka kezdődik, Pilinszky élmény- és képzetvilágának megközelíthetetlen egyszerisége.
A költemény a harmadik szakaszban tehát a partikularitás és az esetleges világával gazdagodik. Ez a világ is beletartozik abba az összességbe, amit a költő „megért”, de nem csak
ez. A megértés korábban említett körmozgása teljesedik itt ki. A személyes élmények értelmezik az emberi életnek azt az általánosát, melyben maga Jézus is osztozott; és viszont,
a költő a maga életének a címer szövege által felvillantott apró mozzanatait azáltal dolgozza fel, hogy a címer képei jelezte tágabb összefüggésbe helyezve szemléli őket. Már az
első négy sorban hasonló szerkezetű megértés volt jelen, most azonban ennek a megértésnek egy minőségileg új síkja jön létre. Míg a versindításban a pusztán fogalmilag megragadott léthelyzet a maga kifejeződését láttató erővel alig-alig rendelkező képekben találta
meg, a címer szövege szuggesztív képekkel teljes. Az olyan elvont fogalmakat, mint „kegyelem” vagy „nyomorúság”, a valóban személyes élmények és emlékek váltják fel. Ha
a szög és az olaj még valamennyiünk címerén szerepelhetne, vagyis végső soron nembeli
meghatározottságánál fogva, a többé-kevésbé passzívan elszenvedett, a Fiú által is vállalt
sorsa okán fejezik ki a költőt, a címer szövege már egyedül csak Pilinszkyé lehet. A címerpajzs tárgyait csak elfogadni (vagy megtagadni) lehet, mert akarva-akaratlan mindenkivel
megtörténik a kegyelem története, a címer szövegét viszont ki-ki csak a saját magán átszűrt
és feldolgozott létből komponálhatja meg. Amit Pilinszky címerére ír, az a szubjektív és
aktív oldala a kegyelem objektív történetének. Ezek az élmények az átélés, a megőrzés,
a felidézés és a kiválasztás kohójában formálódtak címerszöveggé. Ezen a szinten már nem
általában az ember az, akinek a címere megegyezik Jézuséval, hanem a költő olyannyira
belebocsátkozik ebbe a kapcsolatba, hogy minden egyes impressziója ebből nyer értelmet,
és ezt a kapcsolatot gazdagítja.
Ezen a ponton ismét lezárulhatna a költemény, hiszen már így is kerek egész. Az első
négy sor megrajzolja a költő címerét, míg a második négy szöveggel látja el azt. Az első

4

Istennek őróla magáról beszélni, a tőle kapott szavakat neki elmondani – ez már nem más mint
imádság. Ezt teszi, aki a zsoltárokat vagy a kereszténység legnagyobb becsben álló imáját, a Miatyánkot mondja. (vö. még: Róm 8,26: „Gyöngeségünkben segítségünkre van a Lélek is, mert nem
tudjuk, hogyan imádkozzunk helyesen. A Lélek azonban maga könyörög helyettünk szavakba nem
foglalható sóhajtásokkal.”) Talán innen nyer magyarázatot, hogy a már tárgyalt Az ember itt című
vers az imádság szavait (ellentétben a bűnnel, ami „hozzám tartozik”) „elhelyezhetetlennek”
tartja. A bűn valami személyes, ezzel szemben az ima (maga az imádkozás, de az ima minden
egyes szava is) nem az egyes ember tette, hanem Isten ajándéka.

5

egység nélkül aligha értelmezhetnénk a második erősen szubjektív képeit, ezek viszont
a címertárgyak objektív világának személyes nyelven történő megragadásaként foghatók
fel. Ám maga a szöveggel ellátott címer egésze is egy interpretációt rögzít: a költő teljesen
egyéni, de ugyanakkor mindannyiunkkal közös sorsának Jézus titkában való feltárulását,
amely titok a maga részéről éppen az által nyerhet csak mélyebb értelmet annál, mint amit
egy katekizmusból bárki kiolvashat, hogy az Istennel kapcsolatos tapasztalataink fényében
tekintünk rá. Az egymást hordozó és erősítő értelmezések rendje teljesnek tűnik: „Mindent
megértek” olvassuk a vers geometriai középpontjában.
Ám a versnek még mindig nincsen vége. Ahogyan az első lezárási lehetőség után egy
kérdés lendítette tovább a költeményt, ugyanúgy most is. Ahogyan akkor egy további interpretációs sík tárult fel azáltal, hogy a költő legszemélyesebb élettörténetét emelte az értelmező és egyben az értelmezett szerepébe, ugyanúgy most is az értelmezés szálán fejlődik
tovább a vers, mégpedig az eddig megértettek végső jelentését firtatva: „De ez is mit jelent?”
Ez az újabb értelmezés azonban már nem az ember csodálatos módon egymásba fonódó nembeli és személyes lényegének egy további intellektuális feldolgozását adja, hanem
cselekvési programként jelentkezik. Mégpedig egy olyan programként, melyben (mivel korábban a személyes az általános felől vált megérthetővé, a nembeli pedig az egyediből) az
egyén ismét visszatalál a „mi” közösségébe, éppen akkor, amikor a legsajátabb feladatát
veszi magára. Mivel a versben megrajzolt címer elsődlegesen Jézus címere, és Pilinszkyé
csak azáltal lesz, hogy a költő saját sorsában képes felismerni ugyanazokat a hatásokat,
melyek Jézus sorsát is alakították, továbbá képes ebből az összefüggésből jelentéssel megtölteni a legjelentéktelenebbnek tűnő élményeket, impressziókat is, ezért ő sem háríthatja
el magától azt a végkifejletet, mely Jézusnak is osztályrészül jutott. Ez azonban nem azt
jelenti, hogy az élet történéseinek objektív-tárgyi síkján arra kell számítania, hogy rajta is
beteljesedik mindaz, ami Jézussal is történt; a verszárlat nem apokaliptikus, nem a történések lényegének mechanikus ismétlődését prognosztizálja. Ha ezt tenné, nem cselekvési
programról, nem egy elnyert tartásról lenne szó, hanem pusztán valamely végzet beteljesedését hirdető jóslatról. Az a passzivitás, mely a „muszáj végül is / a présbe kényszerűlnünk” fordulatból cseng ki, nem azonos a Téli ég alatt fáradt tehetetlenségével:
Akár a kő, olyan vagyok,
mindegy mi jön, csak jöjjön.
Oly engedelmes, jó leszek,
végig esem a földön.
Sokkal inkább a Pilinszky által gyakran emlegetett „mozdulatlan elkötelezettségről” van
itt szó. Az emberi léthelyzetben ugyanis, Pilinszky szerint, az aktivitás a felismert sors vállalásában, illetve az ellene való lázadás magatartásában bontakozhat ki autentikus módon.
Igaz, egyik választás sem másíthatja meg alapvető szituációnkat, mégis lényegi különbség
van a kettő között. A későbbiek kedvéért érdemes már most megjegyezni, hogy az Ars poetica helyett című írásában Pilinszky művészi programként is elfogadja az előbbit: „ma-

6

gunkra venni a világ képtelenségének súlyát, mintegy beöltözve a lét és tulajdon ellentmondásainak terhébe – minden, csak nem meghátrálás.”5
Az „események harapófogója”,6 az „»adott körülmények« kényszere”,7 a „szenvtelenül
őrlő malomkerekek”,8 az, hogy az ember „hideggel, hővel, méterekkel küszködik” (Vonzások közt), megannyi kifejezése annak, amit a Címerem a prés szóval fejez ki. Pilinszky
publicisztikájában, ahol ezek a kifejezések és szinonimáik a hetvenes évek elején többször
is feltűnnek, mindannyiszor egyfajta kegyelmi szituációt fejeznek ki. Ebben az időben
a prés azt a léthelyzetet jelöli, mely szinte elviselhetetlen, és az egyén teljes megsemmisítésével fenyeget, vagy legalábbis mindannak az elvesztésével, amit magunkénak tudunk, vagy
amiben reménykedünk. „Aki viszont vállalja a »prést«, gyakran épp a leghevesebb szorítás,
szorongattatás idején hirtelen megsejti az ellentmondásokat föloldó szabadságot, valami új
és kimondhatatlan realitás vigaszát. S ez a vigasz váratlanul épp a »prés«, a világ, az emberi lét »bizonytalan oldala« felől érkezik. Hölderlin szép szavával: amikor a szorongattatás a legnagyobb, közel a szabadító.”9
Két évtizeddel korábban Pilinszky számára még némileg mást jelentett a prés. Az
Apokrifban ezt olvassuk:
Látja Isten, hogy állok a napon.
Látja árnyam kövön és kerítésen.
Lélekzet nélkül látja állani
árnyékomat a levegőtlen présben.
Az Apokrif a szögek verse: a hetvenes évek fordulójáig alapos változáson kellett átmennie Pilinszky világlátásának ahhoz, hogy a költői létértelmezésben az öröm olaja is helyet
kapjon, hogy az „abszurd létezés lírája” helyébe10 a „mindent megértek” költészete lépjen.
A prés értelmezése ekkorra dialektikussá vált. Amellett, de éppen azáltal, hogy továbbra is
a gyötrelmet, a „hazátlanságot” jelenti, azzá a hellyé is lett, ahol megtörténik velünk az,
ami felülmúlja minden reményünket, és amire saját erőnkből nem volnánk képesek. A prés
az a hely, ahol a minket meghaladóval találkozunk. Az Apokrif még a meg nem értésről,
a létrejönni nem tudó kommunikációról beszélt:
Nem értem én az emberi beszédet,
és nem beszélem a te nyelvedet.
Hazátlanabb az én szavam a szónál!
Nincs is szavam.

5
6

7
8
9
10

Pilinszky János összegyűjtött művei. Versek. Budapest, Osiris–Századvég, 1995. 85.
Pilinszky János összegyűjtött művei. Tanulmányok, esszék, cikkek II. Budapest, Századvég, 1993.
(A továbbiakban: TEC II.) 218.
TEC II. 226.
TEC II. 227.
TEC II. 210.
Vö.: Kovács Kálmán: Az abszurd létezés lírája. Pilinszky János költészetéről. = Uő.: Eszmék és
irodalom. Budapest, Szépirodalmi, 1976. 337–363.

7

A Címerem már az öröm és a nyomorúság végső jelentését is képes megfejteni. Mindkettőt megszólítottságunk tényezőjeként fogja fel, ugyanannak a kapcsolatnak az elemeként, melyben Jézus is leélte az életét. Mennél teljesebb ez a megértés, annál nyilvánvalóbbá válik, hogy nem egyszerűen csak arról van szó, hogy nembeli meghatározottságunknál fogva aligha kerülhetjük el a prést, hanem egyenesen akarnunk is kell, hogy belekerüljünk. „Időről időre választanunk kell, vélte Kierkegaard, de ha valóban szabadon választunk, mindig azt választjuk, amiben élünk. Ennek a gondolatnak mélyén természetesen
az a meggyőződés él, hogy az »adott körülmények« kényszere a legalkalmasabb arra, hogy
rászorítson bennünket a látszat átlépésére, s az adott világ síkjáról a szeretet és a realitás
mögöttes birodalmába kalauzoljon.”11 Pilinszky szerint aki igazán megértette címerét, mely
archetipikus tárgyakkal fejezi ki élete örömeit és nyomorúságát, az tudja, hogy olyan párbeszéd eseménye az ember, mely valamikor a Fiú és az Atya között kezdődött, később
a megtestesüléskor az emberi természetet is magába vonta, és amely ma is folytatódni kíván.
Ennek azonban nem lehet más módja, mint az imitatio Christi, vagyis a prés. Csak a Jézus
által megkezdett utat mintegy folytatva válaszolhat az ember azokra a szólításokra, melyekkel a jóban és a rosszban egyként Isten szólítja meg: „Ő a szeretet nevében boldogít és
tesz tönkre minket ölelése présében.”12
Mindezek mellett azonban Pilinszky, a költő számára a présnek van egy speciális jelentése is. Nemcsak általában az emberi szituáció kifejezője, hanem a művészi alkotás
szempontjából is meghatározó. Erre utal az a tény is, hogy prózájában a Címerem megírásának éveiben a prés és szinonimái rendre a művészet kérdéseinek tárgyalásával összefüggésben bukkannak fel, nemegyszer az Egy lírikus naplójából sorozatcím alatt. 1971 októberében, alig néhány nappal, legfeljebb héttel a Címerem keletkezése után, egy az ihletre
vonatkozó kérdésre válaszolva Pilinszky a következőképpen fogalmazott: „érdekes, én
présben írtam, egy ilyen belső présben […] présben írtam, de talán túl nagy félelemmel, és
egy kicsit módszerem volt, hogy szerettem magamat sakk-matt helyzetbe szorítani. Úgy
éreztem, hogy az ember csak akkor ír.”13
Pilinszky a művészt olykor egy sakkpartihoz hasonlította: „Minden költő egy-egy sajátos vállalkozás, egy-egy sajátos sakkjátszma.”14 Maga a művészi alkotás pedig az a része
a játszmának, amikor a költő sakkot kap, tehát lépnie kell, csakhogy a játék szokásos menetétől eltérően, amikor valamennyi bábujával különböző irányokban szabadon mozoghat,
most meg van kötve a keze, és csak úgy léphet, hogy a sakkhelyzetet feloldja. Ám ez még
kevés. Nem születik művészi alkotás, ha a játékosnak sikerül elhárítania a veszélyt, visszanyeri a kezdeményezés lehetőségét, és felborítva a partner által determinált forgatókönyvet
ismét saját terveit kezdi szőni. „A művészetben egyedül a »megoldhatatlan«, a »sakkmatt« helyzet reményteljes.”15 Az, amikor partnerünk úgy ad sakkot, hogy csak egyetlen
menekülési irányt hagy meg, mégpedig azt, amely a következő lépésben a mattot, a játszma
11
12
13

14
15

TEC II. 226.
TEC II. 332.
Pilinszky János összegyűjtött művei. Beszélgetések. Budapest, Századvég, 1994. (A továbbiakban:
Beszélgetések) 82.
Beszélgetések 35.
Beszélgetések 25.

8

végét eredményezi. Ez a sakk-matt helyzet, az „az áldásos zavar”,16 mely igazi művészeti alkotást eredményez. Amikor a költő már nem saját gondolataihoz vagy formai elképzeléséhez ragaszkodik, hanem médiummá válik, és egyfajta passzivitással követi azt az ihletet,
mely általa akar testet ölteni. Pilinszky szerint „a költő nem nagy egyéniség, hanem nagy
közvetítő, nagy médium. Tulajdonképpen személyes annyiban, hogy a személyiségét feláldozza, hogy egyre áttetszőbb közeg legyen személytelen értékek, a világ személytelen
erőinek a közvetítéséhez. Ellenben rendkívül személyes erőfeszítésre van szüksége.”17
A „sakk-matt helyzet” értelmezésekor nem kell megriadni attól, hogy a matt általában
a játéknak olyan kimenetele, melyet mindenki elkerülni igyekszik. Pilinszky egészen tudatosan használja ezt a metaforát. Számára a művészi alkotás sikere olyan ajándék, amely
nemcsak hogy meghaladja a művész lehetőségeit, és csak valami „természetfeletti” segítségével valósulhat meg, hanem egyenesen a művész „halálát” követeli. Pilinszky ezt az írás
„evangéliumi titkának” nevezi: „A költő »menet közben« valamiképpen mindig belehal,
belebukik abba, amit csinál. »Amíg a mag meg nem hal«... Furcsa módon e nélkül az átmeneti kudarc nélkül – amit írás közben az ember mindig véglegesnek érez – nincs autentikus »alkotás«. A halálnak bele kell épülnie a versbe, hogy a sorok életre kelhessenek.”18
„Csak a mag halála szökken szárba és hoz termést. Életünkre és munkánkra egyaránt érvényes törvény ez. Ahogy a földműves munkájával és odaadásával »belehal« és »beletestesül« a kenyérbe, a művészi munka se éri be kevesebbel. Minden valódi mű élet és halál
evangéliumi szimbiózisában születik, amit más szóval ihletnek is nevezhetünk. Egyedül az,
hogy a művész igenis belehal művébe, adhat egyfajta titokzatos életet munkájának.”19
Mint láttuk, a sakk-matt helyzet a prés szinonimája. Olyannyira, hogy a riportprózának
abban a félmondatában, hogy „szerettem magamat sakk-matt helyzetbe szorítani” a Címerem megfogalmazása cseng vissza: „Nekünk magunknak muszáj végül is / a présbe kényszerűlnünk.” A korábbiakban kifejtetteken túl tehát a prés azt a szituációt is jelenti, melybe
a művésznek kell belebocsátkoznia és belehalnia ahhoz, hogy létrejöhessen az alkotás.
Ahogyan általános emberi léthelyzetként a prés Jézus keresztjének felel meg, amely a kínszenvedés, de egyben a „felmagasztaltatás” helye is, ugyanúgy az igazi művészet forrásaként is a halál és az életre kelés dialektikáját hordozza magában. Nem véletlenül beszél Pilinszky az írás „evangéliumi titkáról”. A Címerem nemcsak egy ember, de egy költő címerét
is tartalmazza. A költőnek éppúgy a prés szorításában kell megtalálni a szavait, mint ahogy
az ember is a prést, az adott körülmények kényszerét választva tud felelni arra a hívásra,
mellyel Isten szólítja meg. Ahogyan azonban minden igazi költő médium, aki ajándékképpen kapja szavait, „fejezi be a mondatot”, ugyanúgy a présbe kényszerült ember is a kegyelem erejéből beszél. A címer szövegét készítő ember a saját személyes nyelvén csak azt
mondja el, amivel az őt meghaladó megszólította: az örömöt és a nyomorúságot. Saját
erejéből se ember, se költő nem képes semmire, csak a présnek Jézus keresztjéből fakadó
„pozicionális szakralitása” által. A személyes erőfeszítés a prés vállalásához kell, a befejezés
azonban már ajándék. „Az ember elkezd valamit, aztán belebukik, s ha mégis megkapja
16
17
18
19

Beszélgetések 7.
Beszélgetések 35.
TEC II. 181.
TEC II. 315.

9

a befejezés ajándékát, az már tökéletesen ingyenes. Az ember történetének, legalábbis valódi
történetének ez az alaptörvénye, alapstruktúrája. Személyes erőfeszítés, majd a holtpont
kétségbeejtő magányossága, s ha igen: a »befejeztetett« vagy az »elvégeztetett« kegyelmének ingyenessége.”20
Pilinszky címere tehát nemcsak a mélyen vallásos ember önismeretének dokumentuma, és nemcsak olyan cselekvési program, mely a mindennapi élet eseményeinek a vállalását és azoknak az Isten–ember kapcsolat alkalmaiként való felfogását írja elő, hanem
művészi program is egyben: Pilinszky „evangéliumi esztétikájának” egy részletét rögzítő
ars poetica.

20

TEC II. 210.

10

