A TISZATÁJ DIÁKMELLÉKLETE
2004. OKTÓBER

101. SZÁM

ALFÖLDY J ENŐ

Egy hajdani-örök nő – ma
WEÖRES S ÁNDOR: P SYCHÉ
Jogunk van minden fényességhez,
Amit az élet adni tud.
(Ady Endre)

A Psyché az életműben
Weöres Sándor öregkori főműve – és a gyermekversek mellett legsikeresebb könyve – a Psyché. Megjelenését követő népszerűsége (mely napjainkra más remekművekéhez hasonlóan megcsappant) inkább a felszíni
rétegeinek volt köszönhető, mint valódi értékeinek. Az
irodalom értelmezőjének az a feladata, hogy feltárja a mű
igazi erényeit, s így segítségére legyen az olvasóknak, pedagógusoknak és diákoknak; meggyőződésem szerint
a Psychének kiemelt helye van a közművelődésben, a nagydiákok iskolai oktatásában (a mű, erotikus tartalma miatt,
csak tizenhat éven fölülieknek ajánlható és ajánlandó).
Amikor a Merülő Saturnus című kötetben (1967) mutatóba megjelent a „19. század eleji költőnő”, Psyché,
azaz Lónyay Erzsébet nevével néhány vers, csupán a korábbi „áthallások”, pastiche-ok, beleérzések, szerepjátékok folytatásának tetszett. Nem sokkal később láttak napvilágot Weöres líratörténeti gyűjtései, a magyar költészet
érdekességeit és ritkaságait felvonultató közlemények,
amelyeket kötetben Három veréb hat szemmel címmel
adtak ki (1977). Ezek abban a hiszemben erősítették meg
az olvasót, hogy Lónyay Erzsébet valóságos személy volt,
akinek versei és életrajzi adatai Weöres búvárlatainak
köszönhetően váratlanul felszínre kerültek, és parafrázisok megírására ihlették a próteuszi alakváltásokra mindig kész költőt. Amikor azonban 1972-ben napvilágot

WEÖRES SÁNDOR
(1913–1989)
A Psyché látni engedi teljes
egységében a költő ars
poeticáját. A versek egy része
nem is állna meg a
szövegkörnyezetből
kiszakítva, az életrajz, a
dokumentumok s a korszak
irodalmából vett művek,
valamint Weöres
társadalom- és
történelemszemlélete nélkül.
A Psyché rendkívül
gondosan fölépített, szerves
egész.

látott a Psyché című könyv, kiderült, hogy valami egészen másról van szó, mint a Hódolat
Arany Jánoshoz és a többi, Weöres Sándor költői vízjelével megjelölt utánzatról – tiszteletadásról (hommage-ról) vagy paródiáról. Psyché vagy Lónyay Erzsébet nevű költő ugyanis nem létezett soha. A Psyché nem pastiche (utánzat), nem parafrázis (utánérzés), a benne
levő versek sem azok (kivéve a két „Kazinczy-verset”: Az én sugallóm és a Músámhoz
pastiche, Weöres páratlan utánzóképességének terméke). Nem valamely egykori költőt
idéz fel (ezt csak Ungvárnémeti Tóth László tizenöt versének s egy drámarészletének közlésével, valamint a költőnő történetéhez hajlított életrajzi adatainak beiktatásával teszi
meg1), hanem a 18–19. század fordulójától az 1830-as évek elejéig tartó időszak stílusát
imitálja Psyché verseiben. Mondhatni, egy irodalmi korszak stílusát parafrazálja, miközben verseivel együtt létrehívja, s egyéni jegyekkel ruházza fel a költőnőt.2 A Psyché tehát
– Weöres első (és máig is legjobb) monográfusával, Kenyeres Zoltánnal mondva – „nem
imitáció, hanem kreáció”. Érdemes ezt kiegészíteni azzal, amit a könyv első kiadásának
szerkesztője, Csanádi Imre – a régi magyar irodalomban Weöres mellett a legtájékozottabb
költő – a fülszövegben írt: a Psyché „rekonstrukció”. Ezt úgy kell érteni, hogy hiteles kép
a 19. századelő irodalmáról, stílusairól és a nyelvi forrongásról, valamint a benne elhelyezett,
jól „bemért”, de sosemvolt költőnő lehetséges poéziséről. A „lehetséges” pedig így fogható
fel: Psyché, amennyiben olyan adottságai, vele született és szerzett tulajdonságai vannak,
mint ahogy azt Weöres megrajzolja, s amennyiben verseihez maga Weöres Sándor adja
saját költői tudásából a muníciót, – olyan és csakis olyan lehet, mint ahogy az a könyvben
meg vagyon írva.
A Psyché „szenzációja”, a hírverések természetének megfelelően, mulandónak bizonyult. Weöres nem is törekedett a talmi sikerre. Egy interjúban így nyilatkozott a múló divatról: „…akármit, csak ne a pillanatnyi tetszés örömét”. Magát a művet azonban merőben
máshogy kell értékelnünk, mint az egy darabig listavezető, majd lassanként eltűnő bestsellereket, vagy mint a sikeres, majd lelepleződő hamisítványokat. Weöres nem akarta
megtéveszteni a közönséget, csupán egy ideig nem árulta el, hogy a Psyché-verseknek ő az
írója. Műveinek az olvasókhoz való trükkös eljuttatásával máskor is elkövetett már kisebbnagyobb csínyeket. A hatvanas évek első felében Tűzkút című kötetét például úgy jelentette
meg Párizsban emigráns íróbarátai segítségével, mintha valakik illetéktelenül kicsempészték volna kéziratát –, de az a hazai irodalompolitikai vasfüggöny áttörésére irányult.
(Hasznos és közérdekű csíny volt). A „költőnő” körüli, rövid ideig tartó homálykeltéssel
nem ilyen szándék vezette elsősorban. Vezethette volna pedig: még emlékezhetett, mekkora megbotránkozást és hűhót keltett a tíz évvel korábbi Antik eklogája, a Fairy spring
ciklus egyik bűbájos darabja. Meglehet, egy ideig az volt a terve, hogy erősen erotikus töltésű verseit a „hajdani költőnőre” ruházza, s így megússza az álszentek összeesküvését.
A mű hordereje azonban messze meghaladja az ilyen praktikus meggondolásokat. Föltételezem, hogy minden korábbinál határozottabban érvényesíteni akarta a költői személyiségről vallott elvét. Azt, hogy az alkotó személye nem lényeges, csak a mű – emez annak csak
eszköze, mint zenének a hangszer.

A mű paradoxona
Hogy lehetséges ez? Hiszen a Psyché középpontjában épp egy költői személyiség áll,
s a műről nem is lehet másképpen beszélni, mint ennek biztos tudatában.

2

Ezzel a talánnyal el is érkeztünk a Psyché paradoxonához. A Psyché című könyv szerzője ugyanis, a látszatok ellenére (mely látszatokról ő maga gondoskodott a személytelenségről vallott nézeteivel) nem a költői személyiség megsemmisítésére törekszik. A Psyché
írója eltünteti Weöres Sándort mint a versek alanyát, de mindent megtesz azért, hogy a mű
középpontjába helyezze az általa kitalált költőnő személyiségét, és legalább olyan jelentőssé tegye, mint a Psyché nevével jelzett verseket.
Psyché története sokkal több, mint ürügy, hogy Weöres megírhassa verseit a költőnő
nevében. A mű Lónyay Erzsébet személye és a benne megtestesült „örök” nőprobléma körül forog, Weöres régi eredetű elképzeléséhez igazítva: a női elementum többé-kevésbé
minden férfiban is jelen van és viszont. A két nem közt nemcsak szembenállás van, hanem
azonosság is, s ez mindnyájunk ember voltából következik. (Somlyó György ezt a gondolatot bontotta ki Fiú vagy lány? című esszéjében.) A történetben egyaránt ráismerünk
a nőprobléma kétszáz évvel ezelőtti, mai és „örök” időszerűségére. Ehhez hozzá kell tennem a nőproblémához szorosan kapcsolódó, napjainkban különösen közérdekű költői álláspontot: Weöres mélységesen elítélte a magzat életével szembeni erőszakos beavatkozást.
„Nem humanista, de humánus” álláspontjának ez fontos tartozéka. Weöres etikáját ritkán
értékelik, gyakran egyoldalúan a „formaművész” kategóriába sorolják. A Psyché látni engedi teljes egységében a költő ars poeticáját. A versek egy része nem is állna meg a szövegkörnyezetből kiszakítva, az életrajz, a dokumentumok s a korszak irodalmából vett művek,
valamint Weöres társadalom- és történelemszemlélete nélkül. A Psyché rendkívül gondosan fölépített, szerves egész.
A mű paradoxona – egyfelől „elszemélytelenített” szerző, másfelől jelentős személyiséggé megformált hősnő – két körülményre vezethető vissza. Az egyik az, hogy Weöres
a legmakacsabbul vallott nézeteihez, így a költői személytelenség elvéhez sem ragaszkodott
dogmatikusan. Annak ellenére, hogy Vas István joggal írta róla: ő „a mi századunk legkövetkezetesebb világnézetű magyar költője”. A másik az, hogy a Psyché nemcsak líra, hanem epika is, nemcsak kommentált és dokumentált versciklus, hanem regény. Az pedig
objektív műfaj.
Nézzük közelebbről az előbbit, a költő felfogását a költői személyiségről. (A Psyché regény voltáról később lesznek szavaim.) Köztudomású, hogy Weöres ars poeticája a költői
személyiség feloldása a dolgokban, más személyekben, az időben, a térben, a mindenségben. Ám ebből az is következik, hogy a teljességen alapuló világnézete szerint minden és
mindennek az ellenkezője igaz lehet a lehetőségek végtelenében. Weöres kiléte valóban
megsokszorozódik, viszonylagossá válik, és a művek jelentős részében másodlagos szerepet kap, vagy egészen eltűnik. (Korántsem mindenütt: olvastuk már a társadalmi rendet
elítélő tiltakozásait és próféciáit, sok-sok véleményét, amelyek, ha akarta, ha nem, jelentőssé tették őt magát mint a közérdekű igazság kimondóját is.) Ugyanakkor tudomásunk
van Weöres Sándor stílusáról, amely sokféleségében is fölismerhető és karakterisztikus,
akkor is, amikor mások nevében szólal meg. Már arról megismerszik, ahogy kiválasztja
szerepeit, és arról, hogy mely műveket idéz s hasonít magáévá; kit és mit tisztel, kihez és
mihez viszonyul ellenérzéssel, kiről, miről s hogyan ironizál. Minden választása, döntése az
ő ízlésére, világnézetére vall. (Az eredetiség „…a költészet és irodalom egyik paradoxona
[…] Paradox jelenség, mégis így van, aki bátran asszimilál minden külső, idegen hatást,
ami szól hozzá, ami vonzza, valahogy különössé színeződik. […] Aki […] fel mer venni ha-

3

tásokat, stílusokat, az ezerféleképpen színezi ezeket, és a stílusok színezik őt. Ezáltal kialakul valami, ami még nem igen volt” – nyilatkozott a költő – Hornyik Miklós: Műhelybeszélgetés a költészetről a Hold és Sárkány szerzőjével, 1967. Lásd az Egyedül mindenkivel c. kötetben). Neki is megvan a jellegzetes, egyéni nyelvezete, hangja, szófűzése, vagy
– ahogy Nemes Nagy Ágnes mondaná a zenészekre utalva – a sajátos kéztartása. Ez
a weöresi költőszemélyiség mindenkori, termékeny ellentmondása. A Psyché paradoxona
még összetettebb.
Weöres elődeiről és kortársairól alkotott véleményében is rugalmas volt. Míg önmagáról (és hasonló alkatú elődeiről, pályatársairól, pl. Arany Jánosról vagy Babits Mihályról)
úgy beszélt, mint akinek személye mellékes, s a költő csupán médium ahhoz, hogy a mindenséget szóra bírja, addig elismerte: Dante, Villon, Goethe, Shelley, illetve Ady, Balassi
vagy Petőfi személyisége, életrajzi adataival együtt, szervesen beleépül a költői életműbe,
s ott fontos, értéknövelő tényezőként funkcionál. Elfogadta, hogy az érdekes élettörténetű,
közérdekű tetteikért is elismert költők előnyt szereznek a magafajtával, a művei mögött elbújó médiummal szemben; ők a nagyok, övék a dicsőség („Nagynak lenni dicső”). Ezt
Weöres elismerte, de a gondolatsornak még nincs vége. Hozzátette, hogy a nagyság (melyet ars poetica-szerű versének címében áthúzott, így: NAGYSÁG) nemcsak megnövel, hanem be is határol, be is szűkít. A „nagy” költő lehet férfias, bátor a szókimondásban, a közösségért hozott áldozatban, de nem biztos, hogy egyetemes művész, még az sem biztos,
hogy etikus lény (Villon, Balassi). A poétikai fölkészültségben, a nyelvi, formai gazdagságban akadhatnak legalább egyenrangú kortársai (Vörösmarty, Arany nem kevésbé „jó
költő”, mint Petőfi). Ezért ő – Weöres – inkább lemond a nagyságról. Kénytelen is lemondani róla. Nem született se hősszerelmesnek, se forradalmárnak, se mártírnak. Nem akar
„nagynak” lenni, nehogy kénytelen legyen nélkülözni a teljességet. Egyébként sem akar
versenyezni a nagyokkal. Egy nyilatkozata szerint – ad abszurdum – arról is hajlandó lemondani, hogy egyáltalán költőnek tartsák. Ha Petőfi, Ady vagy József Attila költő, akkor ő
csak stilizátor, versíró szakember, aki jól teljesíti a maga elé kitűzött feladatokat.
Psychében, a költőnőben viszont, anélkül, hogy akarná, megvan az „emberi nagyság”.
A hölgy nagy a szerelemben, a hódításban. Költőként zavarba hozná az utókort, ha csakugyan létezett volna, s a 20. század utolsó harmadában fedezik föl. Valószínűleg úgy beszélnénk róla, mint a régi magyar irodalom „legnagyobb költőnőjéről”. Vajon a könyvben
vele együtt szereplő dialektikus ellentétpárjával, az elvont-tudatos Ungvárnémeti Tóth
Lászlóval helyeznénk egy szintre a csupa élet, csupa humor Psychét az erotikus költészet
úttörőjeként? Azt hiszem, nem. Ha mond ez valamit, az iskolás könyveket Psyché kedvéért
újra kellene írni. Ungvárnémeti Tóth László újra fölfedezett versei nem kényszerítik erre
a tankönyvírókat.
Ha úgy érzi az olvasó, hogy Psyché művei őszintébbek, élvezetesebbek, s a nyelvi régiességen jobban átüt bennük a mindenkori modernség, mint Ungvárnémeti Tóth László
verseiben, akkor ennek egyszerű oka van. Psyché műveit Weöres Sándor írta, Ungvárnémeti költeményeit pedig – anélkül, hogy az őt újra-felfedező Weöres igazát akarnám kikezdeni – egy fiatalon meghalt költő, aki majd’ kétszáz évre eltűnhetett klasszikussá vált
kortársai, Kazinczy, Csokonai, Berzsenyi, de még Fazekas Mihály árnyékában is. Azon persze lehet vitatkozni, hogy a nála sokkal elismertebb Kisfaludy Károlynál vagy Sándornál
vajon nem különb költő-e. Hogy a „horizontalista” költészettel szemben ő képviseli a „ver-

4

tikalista” poézis eszményét, ahogy Weöres különbözteti meg értékrendjében a líra két
alaptípusát – az előbbit részesítve előnyben –, az nem kétséges. Akkor sem, ha „Himfynek”
múlhatatlan érdemei vannak a költői nyelv és a magyar versidom pallérozásában, öccsének
a nemzeti öntudat ébresztésében.
A tipológiák mindig leegyszerűsítenek és torzítanak. Miközben a kommunikáció kedvéért elfogadjuk őket, jó, ha mögéjük pillantunk. Ady Endrét például a férfiasság megtestesítőjének szokás tartani, pedig – hogy a Psyché problematikájába vágjak – ő is vállalta és
kifejezte a benne lakozó „női felet”, az animát, vagyis a férfilélek, az animus kiegészítő felét. Egyszerre férfias és nőies, ahogy ugyancsak egyszerre apollói és dionüszoszi, prométheuszi és orpheuszi, filozofikus és ösztönös, gondolkodó és ráérző, magyar és európai – és
így tovább, a tipológiák minden lehetséges ellentétpárját kimerítve. És ő is megszólalt más
költők, főleg régiek nevében, magára öltve személyi tulajdonságaikat, s nem csupán a szerep kedvéért. Meg tudta írni legnagyobb versei közt például a Szent Margit legendáját. Ez
is Ady lelkének egy tartománya; úgy is mondhatjuk, hogy ő is teljes értékűen azonosult
– Rákos Sándor így mondaná – maszkjával, hasonlóképp, mint hősnőjével Weöres a Psyché-versekben. Hogy ki a maszk és kit takar, Ady és Margit viszonyában, ha más módon is,
éppoly relatív, mint Weöresében és Psychéjében. Ady nem Margittal azonosul, hanem egy,
a versben említett „könnyes trubadúrral”, aki a verset író Ady alteregója, de úgy, hogy az
általa megálmodott Margit álmaiban létezik. A kölcsönösség bonyolult oda-vissza játéka ez.
Weöres nem akarta a hátsó ajtón visszahozni a „nagyságot”, amikor a nagyformátumú
költői személyiséget kitessékelte az ajtón, és helyébe állította a teljességet. Csupán azt vallotta, hogy a költészetnek két különféle útja lehet, a nagyság és a teljesség, és az egyikből
nem föltétlenül következik a másik. Ady, akinél a kettő egybeesik, kivételes példa. Weöres
tudomásul vette és elfogadta, hogy a Balassi-, Petőfi-, Ady-típusú költők esetében nem közömbös számunkra, hogyan ostromolták szerelmükkel szívük hölgyét, miként álltak népük, nemzetük élére, s hogyan haltak meg. Petőfi Egy gondolat bánt engemet című verse
önmagában is remekmű, de Petőfi hősi halála még jelentősebbé teszi a költeményt. Valamiképpen hasonló a helyzet Psychével. Emberi alakja, színes egyénisége, okossága, humora,
végzetszerűen beteljesedő sorsa, rendhagyó, környezetét provokáló viselkedése, „botrányos” életmódja ismeretében növekvő kíváncsisággal olvassuk és értelmezzük verseit.

Psyché, az egyéniség
Ha nem illetlenség egy hangsúlyozottan nőies poetesszáról ilyet mondani, Psyché markáns személyiség. Hangsúlyozottan nő, de olyan tulajdonságokkal megáldva, amelyeket
általában férfivonásoknak tartunk ma is, nemhogy száznyolcvan-kétszáz évvel ezelőtt,
a patriarchális viszonyok között. A gyönyörű női testben „férfias” kreatív tehetség, okosság,
akaraterő, Don Juan-i skalpgyűjtő szenvedély, szívósság, erő lakozik. Verseit kedvtelésből
írja, de ha kell, kétkezi munkából is eltartja magát. Férfias tulajdonságait ő maga így látja:
„…ellen-tét vala női testem / S férfiu lelkem: // Kívül édes lágy simaság, de bévül / Szikla
görcsökben feszülő nehéz ércz, / Óriás műhely, veritékben ázó / Szomjas örök tűz.” (Tükör
előtt)
A talpraesett arisztokratanő nemcsak életképes: életművész – a gyönyörök zseniális
szerzője és élvezője. Az életet a költészet fölé helyezi, sokkal inkább, mint Ady, aki pedig
a verset csak „cifra szolgá”-nak nevezte. Nemcsak örömkészsége rendkívüli; a szenvedést is

5

jól tűri. Adottságai révén hatalma van a férfiak fölött a kiskamaszoktól az aggastyánokig, és
erotikus hatalmát ki tudja terjeszteni a nőkre is. A meglevőnél nagyobb szexuális szabadságra vágyakozó asszonytársai irigyen rajongnak érte. Akhácz Márton, az „elfeledett” (valójában csak Weöres Sándor könyvében létező) irodalmár így emlékezik meg a Magyar
asszonyok arczképcsarnoka (1871) című „könyvében”: „Minden képmutató tisztességre
fittyet hányó szabadosságát, szerelmi viszonyainak nyíltságát, jókedvének állandó viharos
ünnepét, könnyű madár-röptét némelyek új erkölcs demonstratiojának tekinték, őt prophetanőként tisztelék, önzetlen csodálói valának, mint Dessewffy Amália, s még akkor is
helyt állottak mellette, midőn a vele való érintkezés már veszedelmessé vált és botránynak
minősült.” Az elnyomott, megcsalt és kielégítetlen arisztokratanők úgy lelkesednek érte,
ahogy tíz évvel később a fiúfrizurás George Sandért, majd a nadrágos szüfrazsettekért
s a modern feministákért. Azzal a fontos eltéréssel, hogy Psyché nem a férfiak utánzásával
törekszik az egyenjogúságra, mint az amazon-típusú nők; ezektől távol áll. Nem helyet szeretne cserélni a férfiakkal. Nem úgy viselkedik, mint ama nők, akik az urak vétkeire irigyek, és ezeket most már ők szeretnék elkövetni a hímneműekkel szemben. Ő saját nőiségének felszabadult kiélője óhajt maradni. Nem vesz fel fiúnevet, nem szivarozik, nem beszél vastag hangon. Megmarad énekesmadár- és (vad)macska-szerűen nőiesnek, lágynak
és finomnak. Érdemes megidézni Weöres Áthallások (1976) című könyvéből az egyiptomi
eredetű kortárs francia költőnőt, Joyce Mansourt. Végletekig fokozott szexualitást kifejező
verseihez kommentárt mellékelt a műfordító arról, hogy szexuális szabadossága átfordult
neurotikus halálvágyba. Vele szemben Psyché egyéniségét szélsőséges szenvedélyessége
sem kezdi ki: megmarad testben-lélekben egészséges és romlatlan nőnek. Akhátz Márton,
aki a könyv szerint tizenöt éves kamaszként személyesen is találkozott a gyönyörű hölgygyel, feljegyezte róla, hogy megismerkedésükkor így tréfálkozott vele: kész bármikor megrontani. Mégis hozzátette: „(…) hallottam olyan hölgytől, ki sok időt töltött együtt vele:
»Egész életében piszokban hentergett, különös módon mégsem tudott bepiszkolódni.
Fénylett, mint a csillag.«”
Lónyay Erzsébet nemcsak bővérű nő. Bőkezűen adakozó, a szegények világában segítőkész, demokratikus lélek. Érzékeny műpártoló, valóságos női Maecenas. Áldozatokra kész
honleány – és az új embereszményt megtestesítő polgárnő, aki a bécsi szalonokban abban
leli örömét, hogy „Marsiglia dalát”, azaz a Marseillaise-t fütyörészi. Nem túlzás a korai
citoyenne elnevezés, mely a polgárerényeket megtestesítő férfi, a citoyen női megfelelője.
A „szabadság angyala” ugyanakkor egyáltalán nem az ártatlanság angyala. Valóságos
katasztrófát jelent a konszolidált családokra. Szépsége, kedvessége időzített bomba az előkelő társaságban: a férfiérzelmek rámenős, veszedelmes gyújtogatója. Ahol megfordul,
botrány támad. Párbajoznak, verekednek érte, megcsalt feleségek és kétségbeesett szülők
könnyei s átkai kísérik útját. A férfiakat többnyire azzal teszi szerencsétlenné, hogy a gyorsan létrejött viszonyból azonnal továbblép. Szabad akar maradni. A házasságot azzal a feltétellel vállalja, hogy e kötelék ellenére tovább is közkézen foroghat. Teljes szenvedéllyel és
adakozóan kínálja fel magát mindenkinek, aki őszintén kívánja – kivéve, ha az illetőben aljasságot fedez föl, mint a császári udvarban megismert Haynau-szerű katonatisztben, a metternichi politika buzgó végrehajtójában. – Mindeközben az egyik legigazabb ember, barát
és bajtárs. Csapodárságával együtt a jóravaló hajlamokat katalizáló, humánus szellem.
Ő a természetesség a mesterkéltségben, az őszinteség az arisztokrácia képmutató világában.

6

Egyénisége a költői stílusban
Nemcsak az életben határozott egyéniség, hanem költői stílusában is. Fokozottan érvényes rá a régi mondás: az ember a stílusban rejlik. Psyché stílusa legalább annyit elárul nekünk a hősnőről, mint prózai vallomásai, tettei és a kortársak jellemzései.
A prózai szövegrészekből is tudjuk, mennyire ellentétes tulajdonságokból tevődik öszsze. Külsejét így írja le Akhátz Márton: „Fekete, sörényes haj; sötétkék, szinte fekete szempár; igen piczi orr, majdnem vastag ajkak, orczáin és állán gödröcskék. Mind e czigán lágysághoz nem illő, hatalmas Lónyay homlok, melynek magasságát nehány lefele fésült tincscsel enyhíté. (…) Teste gyermekien kicsi, vékony, könnyű, de acrobaticusan izmos.” Verseiből ennél is jobban kiderül, mennyire összetett jelem. Vibrálóan ösztönös, néha egyenesen trágár, de közben a kor legjobb színvonalán művelt, finom és érzékeny. A költeményekből perzselő érzékiség süt, s a nyíltság, őszinteség, a finom megfigyelések, ítéletek,
még az önkéntelen elszólások is költőjükre vallanak. Weöres bravúros megoldása, hogy
a Psyché-versek alapos verstani képzettségre utalnak, mégis van bennük valami nagyvonalúság: a költőnő szívesebben választja a legkifejezőbb szót, melytől a ritmus vagy a hangzás
megbiccen, mintsem hogy a verstanilag hibátlan, de vérszegény szinonimát írja le. Nem ő
alkalmazkodik a verstani szabályokhoz, hanem azok simulnak engedelmesen az ő kezéhez.
Már zsenge próbálkozásai muzikális költőre vallanak. Első dalát a spontán szükség
hívja létre: tizenhárom évesen dúdolgatja kisebb öccsét álomba ringatva. Ugyanebben az
évben, nyelvleckéi hatására, ír egy szójátékokra épített francia nyelvű dalocskát, melyre
a hasonló csengésű szavak, a játékos hangzás ihlette. Fogékony a cselédsoron hallott népdalokra és virágénekekre is: „Úgy el-aléltattál, most sebzetten élek, / Ha nem várlak, sírok;
és ha várlak, félek; / De mégis remélek. / Magam vagyok, Meg is fagyok; Véled el is égek.”
– írja szerelmi játszópajtásának tizenhat évesen. Ebben a „zsengéjében” már kitűnően érzi
a fokozás művészetét. A Patak parttyán egyszerre gyermekmondóka és divatos, rokokó
pásztoridill. Lelket az erotikával fűszerezett gyermekdal visz a versbe: „Ne nézz ide, tsak
oda, / Mert nincs rajtam rokola, / Tsak fejemben korona, / Szóllyon hozzám furula.”
Örömét leli a formai játékokban. Akrostichon című verse – melynek fogását, szerelme
tárgyának a sorkezdő betűkben elrejtett nevét – alighanem Balassitól leste el az apai kastély könyvtárában. Ennél is fontosabb neki, hogy érzelmeit hiánytalanul kifejezze, úgy,
hogy az olvasó is vele együtt epekedjen, sírjon vagy dühöngjön. Tizennégy évesen költött
két verse, A késértet és A boszorkány szerepversnek tetszik, de bármily megdöbbentő ez
egy ilyen korú lánykától, fekete mágiát művel, mint a cigány javasasszonyok némelyike,
akik között huzamosan élt kisgyerekként miskolci éveiben. Mindenféle hatás megragad
rajta, minden nyelvjárást, idiómát, ritmust, hangzást szervesen belerak nyelvébe. Ebből
a szempontból kis női Weöres Sándor, kinek füle mindenre nyitva van.
Eltér viszont kiötlőjétől abban, hogy verseit nemcsak a hangzások, a formák kedvéért,
hanem örömében, bánatában, szerelmében, féltékenységében vagy bosszankodásában írja.
Tizenöt évesen írt verse, az Egy kapós ifiúhoz egy elkapatott szépfiú önérzetes rendreutasítása és kioktatása. Heves érzelmeit okos iróniával temperálja, de így is „alkalmi költő”
jobbára. Megvannak Weöres életművében ennek a közvetlen verstípusnak is a megfelelői,
de nem gyakoriak, nem jellemzőek. Papírforma szerint a spontán költő távol áll Weörestől:
általában alkalmi verseit is a bravúrért, s nem érzelmeinek kimutatása kedvéért írta.

7

Psyché az ő lelkének csak egyik, szűk parcellája, mely ebben a könyvében hoz gazdag termést.
Psyché gondtalan bakfisszerelme, amely a hozzá illő korú, de mással egybekelő Josóhoz
fűzi, mintha a spontánság világirodalmi megtestesítőjét, Robert Burnst idézné (2 zettli
Josónak; Éjtszaka s virradat). De itt már feltűnik a kislányfejben lakozó bölcsesség s a költői
személyiség-megduplázódás jele: mintha kívülről nézné évődő, játékosan civódó, egymásért sokáig sóvárgó, majd boldogan összefonódó kettősüket. S hogy a démoniság a boszorkánydalokban sem puszta játék volt, arról a tizenhét éves kori Klavier studium árulkodik.
A kor neves zenésze, Lavotta János zongorázni tanítja. A gyakorlást elunva, Liza egy vad
„móldva táncot” kezd kalapálni a billentyűkön. A „Mester” szavaiból sejthetjük, hogy tanítványa lelkében démonok támadtak föl szendergésükből: „Fejet tsóvál jó Lavotta Mester:
/ – A kis-asszony a fekete ördög, / A kis-asszonyt én meg nem taníttom.” A rokokó–biedermeier finomkodást kipróbáló, de rögvest félrehajító egyéniség már készen van. Föl
lehet rá építeni a korlátokat nem ismerő női hódító történetét, amelyben Psyché válogatott
arisztokraták és Habsburg-hercegek fejét csavarja el, s akkora botrányok kavardulnak körülötte, hogy a Szép Heléna is megirigyelhetné.
Tizenhét évesen kérőjével utazik Széphalomra, Kazinczy és Török Sophie fényes kompániájába, ahol jelen van a kor seregnyi híressége, írók és leendő reform-arisztokraták is.
Ezúttal a nála két évvel fiatalabb Wesselényi Miklóst „rontja meg”. Csak a szerencsének
s a kérő – az egyetlen szemtanú – gyávaságának köszönheti, hogy nem lesz országos botrány
a szinte leplezetlen paráználkodásból. A meg-lepett szeretők címmel disztichonokban zengő
hellenisztikus pásztoridillt formál az esetről. A groteszk, de veszélyes helyzetet, amelyet
előidézett pártfogója házában, ártatlan csínynek tünteti föl. Felfogása oly felhőtlen és felelőtlen-gondtalan a szerelmi életről, hogy el kell fogadni: az történt, aminek történnie kellett – az éhesek jóllaktak, a gyávák megfutamodtak, a gyanakvók pedig gondoljanak, amit
akarnak. Psyché szeretetreméltósága – az életben is, de versben még jobban – feledteti azt,
amit ilyen esetben más nőről gondolnánk: nimfomániás, gátlástalan botrányhős.
A Wesselényi-közjátékról írt verse híven megmutatja jellemét. Megvallja Wesselényinek, nem akar a felesége lenni. Nem szeretne az ifjú gróf édesanyjának sorsára jutni, akit
szolgává tett és megtört a házasság. De a nagyreményű ifjúnak mondottak bölcsességén elámul az olvasó: „Meg-építettek néked egy szobor talpat, s te valóban reája állsz, rabja
leszesz.” Wesselényire nemzetmegmentő feladatok várnak – rá pedig a világ minden hozzáférhető férfiúja, akitől öröm várható, s akit örömökben lehet részesítenie. Sorsát kinekkinek be kell töltenie. Aphrodité küldötteként élni a földön: neki ez a hivatása. A kor másik
nagy reform-arisztokratájával, Széchenyivel is összehozza a véletlen. Amikor a gróf németül bókol neki, nem a komplimentet utasítja el kihívóan cserfes modorban: magyarságára
figyelmezteti. Varázsos hatása alatt mi is úgy ítéljük meg Psychét, mint közeli ismerősei:
nem fog rajta sár, piszok. Ady Endre perditaszerelemtől ihletett vallomása jut eszünkbe:
„Mit bánom én, ha utcasarkok rongya, (…) / Mindig csókoljon, egyformán szeressen: /
Könnyben, piszokban, szenvedésben, szennyben. (…) Bűn és szenny az élet, / Ketten voltunk csak tiszták, hófehérek.” (Az én menyasszonyom)
Weöres a maga nevében írt utószóban megállapítja hősnőjéről, hogy – indulataitól vezettetve – önismerete néha cserbenhagyja. Amikor naplót ír, úgy véli, hogy sógora, Gaston
megerőszakolta őt, a gyanútlan bakfist. Versei azonban elárulják, hogy a lány provokálta ki

8

a házasságtörést, méghozzá két okból: egyrészt érzékiségből, másrészt irigységből. Irigykedett nővérére, akinek daliás férje, törvényesített szeretője van (Gaston), akitől neki csak
lopott csókok jutnak, majd egy végzetes pásztoróra. A csöppet sem ártatlan liezonnak igen
súlyos következménye lett, melyet a lánynak kell viselnie: Liza teherbe esik. Gaston tart
féltékeny feleségétől, nem akarja, hogy a „törvénytelen” gyerek megszülessen, és valósággal kipréseli vagy kiveri Liza hasából a magzatot. A lánynak el kell hagynia a családi kastélyt. Az abortusz testileg-lelkileg megviseli. Életerejének és örömkészségének köszönhető,
hogy nem lesz az „erősebb nemen” bosszút álló férfigyűlölő: amint teheti, ismét az örömök
sűrűjébe veti magát. A veszélyes kaland részleteit, kihívó viselkedését azonban csak költőként, Az oktalan című versében vallja meg őszintén: a félrelépést ő provokálta ki, míg prózában torzítva, ártatlan áldozatot mímelve beszéli el az eseményt. Weöres érezteti, hogy
a jó költő versben képtelen hazudni.

Mitológiai megfelelések
Psyché neve a görög mitológiából származik. Weöres műve mindvégig kapcsolatban
marad a görög-római mitológiával, amelyet – mint afféle ősmodellt – a klasszicizmus korában a költők különös előszeretettel vonatkoztattak önmagukra és az emberiségre. A kor
irodalma telis-tele van latin és görög nevekkel, fogalmakkal, mitológiai utalásokkal. A felvilágosodás is kedvezett ennek: a polgárosodás hívei, a feudalizmus oldalán álló katolikus
egyház dogmáival szemben, szívesen hivatkoztak a „pogány” görögökre. A klasszicizmus
korába helyezett műben szerencsésen érvényesül ez a stílus: a költőnő személyének és kapcsolatainak mitológiai vonatkozásai csakugyan a lelki minőségek alapszimbólumaiként
funkcionálnak. A személyek s az események mintegy tükröződnek az istenekében, hasonlóképpen, mint a homéroszi művekben, ahol két síkon, az emberek és az istenek egymást
keresztező világában zajlanak az események.
A Psyché név annyi, mint lélek. Ennek látszólag ellentmond, hogy Psyché (Liza) maga
a testiség. Mégis indokolt az elnevezés. A lélek – vagyis a „psziché” – Erósz és Psyché, illetve
Ámor és Psyché mitológiai történetében a szerelemhez kapcsolódik: a lélek a testi vágy és
öröm által nyilvánul meg a szerelemben. A lelkiséget az érzelem fejezi ki: a szerelmes ennek révén lesz könnyű és emelkedett, mint a pillangó. A régiek Psychét lepkeszárnnyal ábrázolták, lenge, bimbódzó serdülőkorú lánynak: a szüzesség, a vágyak még be nem teljesült, ezért fokozottan magnetizált állapotában leledzik. A mitológiai Psyché is, e nevet viselő költőnő is királylány: utóbbi erdélyi fejedelmek és cigánykirályok ivadéka. Ámor, illetve Erósz a kora tavaszi szakaszában levő ifjúság megtestesítője. Amit így értelmezhetünk
a Weöres-könyvben megírt tények alapján: Psyché magába a szerelembe szerelmes. Ezt
a szerzői névadás legfőbb szempontjának tarthatjuk. Emellett a mitológiai Psyché anyja
Aphrodité (Vénusz), apja pedig Árész (Mars) – és Psyché legmerészebb erotikus verse Vénusz és Mars szeretkezését írja le.
Weöres több jelt ad arról, hogy Psychének mindenekfölött az anyaság területén kell fizetnie a környezetétől kicsikart szabadságáért. Egy másik, ugyancsak „törvénytelenül”
megszült gyermekét a titokban tartott szülés után rokonai elteszik láb alól. S amikor Liza
a férje kedvéért rászánja magát a családi életre, saját bevallása szerint is rossz anyának bizonyul. Ő nem a családi tűzhely őrzője; „hadilábon áll” Héra istennővel. Aphrodité lánya.

9

Utal a történet Nárcisz (Narkisszosz) történetére is, a szép ifjúra, aki a patak fölé hajolva önnön tükörképébe szeretett belé, s mivel vágyának tárgyát sosem érhette el, belehalt
szerelmi epekedésébe. Nárcisz alakját Ungvárnémeti Tóth László (Lackó) testesíti meg,
a kor valóságos költője. Ő nemcsak a Nárcisz című dráma szerzője, hanem modellje is
a könyvben: a legenda kétszeresen életre kel. Lackó a hét évvel fiatalabb Liza gyerekkori
játszótársa és tanítója. Szegény iparosok törekvő, tehetséges gyermeke, szorgalmas diák.
Grófi kastélyokban házitanítóskodik. Kiváló költő, de a költészetnél is fontosabb neki
a karrier. Az orvostudomány kedvéért abbahagyja a versírást. (Ez elárulja: Weöres nem
tartja zseninek fölfedezettjét, csak nagyon tehetségesnek. Ismeri a szabályt – saját példájából is – hogy a zseni nem tud, és nem is akar mással foglalkozni, mint amire született, míg
a „csupán” tehetséges ember sok mindenre alkalmas lehet.) Weöres könyvében Tóth Laci
csúnya, idétlen fiú, a lányokkal gátlásos, félszeg. Vágyait nem az őt körüldongó grófkisaszszonyok valamelyikével elégíti ki, hanem egy rossz rimával fekszik össze, aki vérbajjal fertőzi meg. Psyché azért vonzódik hozzá életre szólóan, mert Lackó az ő kiegészítő fele.
A mitológia szerint az ember őse Hermaphroditus (a név Hermész és Aphrodité egybeolvasztásával keletkezett), aki férfira és nőre hasadt, s azóta a szerelmes férfiak és nők
egymást keresik, hogy újra egyesüljenek. Psyché a kiegészítő ellentétét látja Lackóban, de
amaz – önszerelme rabjaként – nem vesz tudomást a gyönyörű lányról. Idővel Lackó is
megkívánja Lizát, de már késő: a lány tartózkodik a testi kapcsolattól a fiú szifilisze miatt.
Egy sorsdöntő pillanatban ezzel sem törődne, adná magát Lackónak, de amikor az elárulja,
hogy a hozománya még jobban érdekli, mint a szépsége, Liza lemond róla. Felháborítja ez
a hideg számítás, de önzetlen barátként továbbra is támogatja szerelmét. Betegségében istápolja a fiút, egészen annak hamarosan bekövetkező haláláig.
A mitológiai vonatkozások Liza házasságában más síkra tevődnek. Liza huszonegy évesen hozzámegy jótevőjéhez, a cseh vagy morva nemzetiségű Maximilian von Zedlitz báróhoz, aki huszonhét évvel öregebb nála, és régóta szerelmes belé. A báró szabadelvű, felvilágosult ember, ő is hajlandó támogatni Lackót. Szenvedélye az alkímia. Szívesen „játszik
a tűzzel” műhelyében. Sántítva jár, mint az olümposzi kovács, Héphaisztosz – a római mitológiában Vulcanus –, aki az istennők legszebbikét, Aphroditét – Vénuszt – vette feleségül. Psyché ebben az összefüggésben már a szerelemistennő megfelelője.
Ehhez a motívumhoz kapcsolódik a poetria Venus és Mars nászát megörökítő verse.
A mű Weöres erotikus költészetének remeke, a kamaszszerelmet megjelenítő Antik ekloga
felnőtt-változata. Ez nem disztichonokban zeng, formája laza, meg-megfuttatott jambusokon iramló anakreonika. A téma homéroszi eredetű, az Iliász közjátéka, egyben a botrányos szerelem őspéldája. Héphaisztosz kilesi a házasságtörőket, s amikor újra összefekszenek, csapdába ejti őket. Tanúnak odahívja a férfiisteneket; Poszeidón, Hermész és Apolló
„olümposzi kacajra” fakad a vergődő pár láttán.
Psyché nem a kínos tettenérést írja meg versében, hanem az emberfeletti gyönyört adja
vissza, amelyben Mars és Venus részesül a viharos szeretkezésben. Weöres a Psychében
sok mindennel utal arra, hogy a szerelemben szinte sosem a tisztán férfiúi és a tisztán női
jelleg egyesül. A férfi s a nő mindig a másik nem tulajdonságaiból is tartalmaz kisebb-nagyobb részt, s ezek összeillenek a harmonikus szerelemben. Psyché életének nagy szerelme, Ungvárnémeti Tóth László férfias művészi és tudományos kreativitása, szerzetesi
aszkétasága és hivatalnoki ridegsége lányos külsővel és feminin modorral (mondhatni,

10

szűzkurva viselkedéssel) párosul. Lackó epigrammáját Psyché is írhatta volna: „Biztoson
egy, de ezer szeretőm vagyon. A ki nem érti, / Tudja meg: egy szívem, s gerjedezésem
ezer.” (Barát, és barátnék) Végzetük az, hogy nem lehetnek egymáséi – s épp azért végzetük, mert szerencsés körülmények közt kiegészítenék egymást. Pedig minden arra utal,
hogy kiegészítő tulajdonságaiknak – az Erzsiben lakozó lelki férfiasságának és a Lackóban
levő nőiességnek – éppúgy szerepük van a kölcsönös vonzalomban, mint az alapvetőknek.
Más a helyzet a Venus és Mars című vers szerelmeskedő párjával. A hadisten és a szerelemistennő a férfi- és a nő-elementum legszélsőbb pólusait testesíti meg; maga a férfiasság
találkozik magával a nőiességgel. A vers finoman jelzi a diszharmóniát: Venus a szerelmi
előjátékban, Mars pedig a behatolásban s a kíméletlen döfölésben leli legnagyobb örömét.
A szerelmi beteljesedés így is hiánytalan, de nem egyidejű. Más, mint ahogy Weöres ír az
ideális szeretőkről a Fairy spring ciklus III. részében: „Boldogok az összekulcsolódó szeretők: úgy kapnak, hogy adnak, s úgy adnak, hogy kapnak; adott és kapott ajándékot itt
nem lehet megkülönböztetni, sem adományt és zsákmányt” (Tűzkút, 1964). Mars és Venus
földrengéses, de fáziseltolódásos szeretkezése azért lenyűgöző, mert mégis megvalósul
benne a kölcsönösség: amikor az egyik jut a tetőpontra, akkor a másikat lelkileg kárpótolja
az adás öröme. Így is megvalósul Weöres egyik szerelmes versének kívánsága: „Örömöm
kétszerezze örömöd”. A Psyché-versek erotikája nem pusztán szexuális felszabadulás. Több
ennél: a szerelmi kultúra magasrendű megjelenése. Az erotika több mint szexualitás. Magában foglalja azt a lelki, szellemi, kulturális motiváltságot is, amely a feleket ösztönzi
a kapcsolatban. Az istenek nem olyan bonyolultak, mint az ember, Psyché talán épp ezért
gyönyörködik bennük.
A mitológiai vonatkozások Max von Zedlitz alakjával válnak teljessé – végzetesen.
Ahogy Vulcanus, ő is kénytelen eltűrni a maga Vénuszának csapodárságát, és sokáig önmérsékletet tanúsítva, túlemelkedik azon, hogy feleségét mindenütt feslett asszonyként,
mindenki rimájaként emlegetik. Ám amikor már öregszik, egyre kevésbé mondhatja el,
hogy Liza mégiscsak az övé. Soha nem volt az övé abban az értelemben, ahogy az önérzetes
nyárspolgárok tartják tulajdonuknak feleségüket. Liza szabadságszeretete főként abban
nyilvánul meg, hogy nem akar más tulajdona lenni. Ezt így mondja ki versben: „Ohajták
szívem, mindenem, de én soha / Se hajoltam éles szirtemmel a föld felé, / Égen függtem,
mint vértse. (…) / Meg-őrzém szabad magányom” (Epistola ennen magamhoz). Ő sem
akarja kisajátítani másnak a személyiségét, azét sem, akit legjobban szeret, bár a testi beteljesedés reménye nélkül: Lackóét. Mindenét neki adná, kivéve szabadságát. Férjével csak
addig él megállapodottan, amíg Max el nem kezd féltékenykedni. Ez már a tulajdonos pozíciójára figyelmezteti Lizát, s ettől fogva egyre inkább érezteti függetlenségét. Rájátszik
túlfűtöttségére, minden útjába akadó férfival kacérkodik. Provokál. A végzet egy ostoba
félreértés formájában teljesedik be. Max történetesen téved, amikor egy beteg jobbágyuk
homályos szállására benyitva azt hiszi, hogy tetten éri feleségét, de ekkor elfogy a türelme.
„Valószínűleg” szándékosan hajtja Lizára lovait, melyek halálra tiporják az asszonyt. Weöres nyitva hagyja a kérdést, baleset történt-e vagy gyilkosság; a kriminológiai szempontot
elhanyagolja. A folyamat tetőződött be szükségszerűen. Vulcanus és Venus, bármilyen jó
szeretők voltak, nem illettek egymáshoz, egyik a másik végzete volt.
Az elcsábított kamaszgyerekek, arisztokraták és uralkodói hercegek, a lovászfiúk s a daliás huszárok csak a pásztorórákra kellenek Psychének. A férj a függetlenség eszköze, de az

11

bármily nagyvonalúan vállalta őt, nem teheti túl magát azon, hogy a hagyományos értelemben ura feleségének. Psyché Lackóért képes oly sok mindenre, mint Max őérte, ám
ezért ő nem kérte Lackó szabadságát cserébe. Csak vágyott rá, az elérhetetlenre – az egyetlenre, akit nem érhetett el.

A két költő: Psyché és Ungvárnémeti
Psyché versei nemcsak önmagukban árulnak el sokat „költőjükről”, hanem a könyv
önálló fejezetében bemutatott másik poéta, Ungvárnémeti Tóth László verseinek tükrében
is. Egymás kiegészítő ellentéteiként még többet árulnak el, mint önmagukban.
A kettőjük közti különbséget legjobban Psyché régiesen írt szavaival foglalhatjuk össze.
„Eggyszer azt mondám: – Ficzkó, te merő Abstractumokat írsz. Nálad a fa nem fa, hanem
valamelly Idea allegoricus fája; nálad a Tátra nem hegy, hol az ember a lábát törheti, hanem szent magasság, hol Zevsz sas madara honol. Te a Concretumoktúl el-vonod az illatot,
mozgást, életet, minden hideg és kemény leszen, márván liget, márván Istenek, márván
ember és asszony: te nálad minden kőbűl és érczbűl vagyon. Ellenben én, ha bármirűl írok,
azt akarom, hogy tapintatja, íze, bűze legyen. Ha kalács evésrűl írok, úgy érzze az olvasó,
mint ha ő enné; ha keblem, vagy derekam említem, érzze, hogy véle hálok, vagy legalább is
szorosan mellette ülök. Az egész világ ölelő kurva Venussza légyek, vagy ha nem lehet,
minden olvasóimé.” Két alapvető költőtípus áll szemben egymással. (Kapcsolatukra nézve
ez még szerencse is lehetne: hasznos, ha egy lírikus merőben másfélékkel szembesítheti alkotói tapasztalatait és ars poeticáját.) Egyik a konkrét, ösztönös és érzéki-tapasztalati
– Psyché esetében, jókora bölcsességgel és humorral fűszerezve; figyelme a forgandó életen
csüng. Másik az elvont, spekulatív, tudatos – Ungvárnémeti esetében csipetnyi szarkasztikus humorral borsozva, de a dolgokat elvi komolyságukban szemlélve; tekintetét a szférákon túli eszmékre emeli. A műveltség s a versformák alapos ismerete mindkettőjükre jellemző, már azért is, mert Psyché a filoszköltő tanítványa.
Az ellentétpár még sokféleképp felvázolható. Psyché inkább műkedvelő, aki mellékesnek tartja, hogy verseit kiadják-e vagy sem. Ungvárnémeti már-már akadémikus észjárású
professzionista, aki versei által érvényesülni akar, társadalmi rangot, hírnevet szerezni.
Nietzsche követői Psychét dionüszoszi, Ungvárnémetit apollói alkatnak mondanák. Friedrich Schiller (aki láthatóan hatott az utóbbira) Lizát a naiv, Lackót a szentimentális költők
típusához sorolná. Huszadik századi ars poeticákat véve alapul, Psyché alighanem García
Lorca duende-elméletével rokonszenvezne (ez a szerelem és a halál lelki egységéről szól),
Ungvárnémetinek jobban tetszene Rilke vagy Pierre Emanuel költői hitvallása: az emberiség felhalmozott tudását vallja magáénak. Liza – olvasóként – inkább Goethével rokonszenvez. Schiller pedig Goethét a „naiv” költő eszményi megtestesülésének tartotta, míg
önmagát a „szentimentálisokhoz” sorolta. (Meghatározása szerint a naiv költő „maga” természet, míg a szentimentális költő „keresi a természetet” önmagában és a világban.)
Más kapcsolatok is megvilágítják a két költő tulajdonságait. Goethe elérhetőbb Psyché
számára, mint Hölderlin, de amikor utóbbit személyesen is, verseiből is megismeri, vonzóbbnak érzi a weimari óriásnál is, aki ugyan gáláns vele (egyik versét neki ajánlja), de kiszámítottnak, hűvösnek tetszik, míg a tébolyult Hölderlin mélyen meghatja, versei megigézik. Az sem véletlen, hogy Psyché versei közelebb állnak az életes, humoros Csokonaihoz,
mint az idealista Berzsenyihez, s Ungvárnémetinél ez éppen fordítva van.

12

Az említett tipológiákat érdekesen keresztezik a két költő erkölcsi tulajdonságai. Psyché minden elhatározás vagy elvi meggondolás nélkül is sokkal inkább ad a tisztességre,
mint a férfi. Psychénél az élet és a költészet szinte a népköltészethez hasonlóan szoros egységben van. Versein itt-ott érződik is a magyar, cigány és francia népdalok hatása; a Tzigán dallok magyarittva című fordításaihoz írt jegyzetében írja: A cigánysoron „…minden
mindenhez közel vagyon: bölcsőhöz a koporsó, óbégatáshoz a kaczaj, tsókhoz a kés, szerentsétlenhez a szerentse, hazudsághoz a maga-megmutatás, tolvajláshoz a betsület, Criminalitashoz a Naivitas”. Ungvárnémeti költészetének professzionizmusa cinikus állásponton nyugszik: a költő akkor is hajlandó nagyúri megrendelésre menyegzői köszöntőverset írni, ha a menyasszony tőle pártolt el. Bosszúját csupán egy rejtett célzásban éli ki,
amit kívüle és költőtársán, Psychén kívül senki sem vesz észre. Psyché addig versel, amíg
családi körülményeinek konszolidálódásával meg nem szűnik lelki szüksége: amíg nagy
élményekkel járó kalandjai és szenvedései le nem zárulnak. Kevés kései verse jelzi, hogy az
„öregedés” előjeleit harminc felé a korai vég előjeleinek érzi. Ungvárnémeti akkor szakít
a költészettel, amikor úgy látja, hogy az orvostudományban többre viheti, mint az irodalomban. (Hivatásához hasonlóan vallását is a karrier kedvéért változtatja meg.)
Megkülönböztetésükből a banális tény sem maradhat el: egyikük nő, másikuk férfi.
Lelki tulajdonságaikban akár helyet is cserélhetnének – Liza szilárdabb jellem, Rilkével
mondva ő él „az erősebb lét közelében”. Ő a nagyvonalúbb is: ő az eltartó, Lackó az el- és
kitartott. De verseik megfelelnek nemüknek: Psyché figyelme a részleteken csüng. A finom
rezdülések, titkolt érzelmek éles szemű megfigyelője és vesébe látó megfejtője. Lackó,
a pindaroszi himnuszok ékesen szóló dalnoka a fennkölt görög isteneket ünnepli: „Távozzék
minden gonosz innen: / Nem szól gyáváknak az én lantom, / A fennen övedzett / Múzák
ajándékok: a Törvény- / adó Istennét fogom énekelni.” (Eleüziszi titkok.) Psyché a kor legnagyobb szellemei, Goethe vagy Beethoven neki ajánlott vagy hozzá írt műveitől s a személyes megtiszteltetéstől sem érzi magát az elíziumi megdicsőülés állapotában. Műelemzői
és lélekelemzői (majdnem azt mondtam: pszicho-analitikai) pontossággal meg tudja mondani, mennyiben talál elevenébe a neki címzett vers és a dal, s mennyiben ítéli meg a nagy
zenész tévesen az ártatlan, zsenge lányt, akinek belső daimónja sokkal közelebb áll a VII.
vagy a IX. Szimfónia hevesvérű Scherzójához, mint a Für Elise szűzies epekedéséhez.
Az egymással ellentétes két költő fölött áll az őket egyesítő harmadik, Weöres Sándor.
Bennük rejtőzik el, s ő maga csupán szerény krónikásként szólal meg a könyvben, de mivel
egyszerre ez is, az is, több mint a kettő együtt. A Psyché és Ungvárnémeti Tóth László stílusában megnyilvánuló anima és animus együtt alkotja Weöres Sándor költői természetét.
Könyvében kettéválnak, hogy mindkettő a maga végletességében váljék szemlélhetővé.
A teljesség a visszájáról – a hiányok szemlélése közben tárul föl az olvasó előtt.

A költői egyéniség reinkarnációja
A Psyché megszüntetve is megőrzi Weöres költészettani elvét, a tárgyiasságot. Megszünteti a személytelenséget azzal, hogy regényírói alapossággal megrajzolt, rendkívül eredeti személyiséget állít a mű középpontjába. És megőrzi azáltal, hogy Weöres továbbra
sem önmagát, a saját emberi karakterét juttatja érvényre. Sőt, a magáéval nemcsak ellentétes nemű, hanem ellentétes emberi természetű, egészen más életideált követő emberi és
költői karaktert hozott létre. Psyché a költői hivatásnál (Weöres esetén inkább így monda-

13

nám: a költői működésnél, a létformánál) százszor többre tartja az élet örömeit, a testiséget, a szenvedélyesen kiélt szexuális szabadságot, a társasági életet. Weörestől éppoly idegen a szerelmi hódítás, a dúskálás a javakban, a társasági csillogás, mint a politikai fontoskodás. Ugyanakkor Psyché más tekintetben csakugyan rokonlélek szülő költőjével. Rokonává avatja a művészetekhez való sznobizmustól mentes viszonya, bölcs önmérséklete
a költészeten belüli sikerorientáltságban, műpártolása, a társadalmi igazságtalanságok ösztönös elutasítása – és még sok minden. Miközben a költő a 19. század elejének irodalmi
modorában írja meg a hősnő verseit, félretéve a maga Adyn–Babitson–Kosztolányin, Mallarmén, Rilkén, Reverdyn és másokon nevelt modern stílusát, mégiscsak érvényre juttatja
a saját versízlését, észjárását, ötleteit, formai trükkjeit és bravúrjait. Nyilatkozatai alapján
bármennyire a mallarméi öncélúságot tartják Weöres megkülönböztető sajátosságának, el
kell ismerni, hogy Weöres a maga kora, a hatvanas-hetvenes évek sarkalatos társadalmierkölcsi kérdéseinek sűrűjébe vágott a Psychével. Előremutatott néhány alapvető társadalmi kérdésben. Elsősorban a nők egyenjogúságát illetően, a szexuális élet, a család és
a művészet területén. A könyvben, jóllehet önmagától elidegenítve, mégis reinkarnálódik
Weöres Sándor költői egyénisége. Gondolom, ez szúrt szemet azoknak a kritikusoknak,
akik mindig lelkesedtek Weöres költészetéért, de Psyché regényes történetét gyanakodva
fogadták, s a mester ars poeticája feladásának vagy legalábbis esztétikai engedménynek
vélték. (Főként Lengyel Balázs kritikájában látom ennek jelét.) Holott alig képzelhető el
nagyobb esztétikai tett, mint az, hogy Weöres Sándor, a József Attila utáni évtizedek első
számú költőtalentuma kinyilvánítja, hogy a poézis elidegenedése az élettől az emberiség
aggasztó helyzetére utal, s a költő nem érheti be azzal, hogy őszintén bevallja saját elidegenedése tényét. Amit lehet, meg is kell tenni ellene. A Psyché modern prófécia, mely a régi
magyar műveltség erőtartalékait mozgósítva és újraélve, de a maga korának erkölcsi viszonyaira utalva, nyomatékosítja Lev Tolsztoj próféciáját: „Az életet szeretni kell, mert az életet szeretni annyi, mint Istent szeretni”. (Történetesen ez a gondolat is a napóleoni háború
idején játszódó műből, a Háború és békéből származik.)
Psyché, a költőnő személye és költészete, sőt Lackóé is tárgyi közvetítő. Weöres az önmagában feltételezett női lélek, a jungi anima kifejezésére vállalkozott a Psyché megírásával. De célja most sem az, hogy kidalolja önmagát, ahogy más költők a magányosságukat, a szomorúságukat vagy a szerelmüket. Inkább az, hogy kifejezzen valami lényeges
igazságot a női lényről, a többé-kevésbé minden emberben, férfiban-nőben egyaránt jelen
levő nőiségről. Mondhatjuk így is: az ember női feléről. S ennek tükrében az ember férfi
fele, a férfi-elementum, az animus is feltárul. A női elementumról azonban mindeddig
sokkal kevesebbet tudhattunk meg a világ irodalmából, mint a férfiról. A nőkről szóló művek túlnyomó többségét férfiak írták. Ha nőkről és nőknek szólnak, akkor is az esetek jelentős részében férfi-elfogultságokkal és férfi-tévedésekkel terheltek. Mindenképpen egyoldalú szemléletre vallanak. A nem tudni, portugál apácanő vagy francia férfi által írt
18. századi mű, a Mariana Alcoforado szerzői névvel jegyzett Levelek, az Anna Karenina,
a Bovaryné vagy Németh László regényei kivételes példák; ezek csakugyan a nő bensőséges
ismeretéről árulkodnak. Ahogy női részről is kivételnek számít Szapphó, Louise Labé, Árva
Bethlen Kata – vagy Psyché német kortársnője, a német Anette von Droste-Hülshoff. Még
a 20. század első felében is kivételesnek számít az intellektuális erejét a férfitársadalom bírálatának és a nők felszabadulásának szentelő Virginia Woolf, vagy a nőiesen részletező

14

látásmódot magasrendű művészettel érvényesítő Katherine Mansfield életműve. A nőproblémát napjainkban egyre bátrabban közelítik meg az írók, köztük egyre több nő is, hazánkban is.
Weöres a Psychével létrehozta az egyesben, a különlegesben az általánost, az örök nőiség egyik alaptípusát; ez talán közhely. Az azonban már korántsem közhely, hogy az objektív líraeszmény jegyében igazi költőszemélyiséget hozott világra, élesen körvonalazott
ego-val és a történeti korba illesztve is egyénített stílussal. Weöres nagyon jól tudja, hogy
az ént nem eltüntetni kell, hanem felszabadítani, és a művészetben ehhez az áttételezés,
a közvetettség transzformáló erejét kell igénybe venni. Ez azonban nem cél, hanem eszköz,
szerpentinszerű kerülőút az én visszahódításához. Az eredeti költőegyéniség, Psyché Weöres Sándor teremtménye. Azonosul vele, mégis kívül áll Weöres Sándor személyén; ez
a mű paradoxona. Sok mindenben az ellenkezői egymásnak, eltérnek adottságaik és céljaik.
Mégis közös a véráramuk, szinte köldökzsinór köti össze őket. Weöres Sándor ízlése, erkölcsi természete, értékrendje, szabadságszeretete, sőt, boldogságvágya nyilvánul meg e nő
számos döntésében és véleményében csakúgy, mint a Psyché-versek stílusában. Az általában ismert – változékonyságában is jól fölismerhető – weöresi stílustól el is térnek, nem is
a „psychéi” minőségjegyek. Weöres úgy szólal meg a kötet verseiben, ahogy jószerével még
soha, – mégis jellegzetes Weöres Sándor-i vonásaik is vannak a Psyché-verseknek.
Íme néhány példa. „Josóm, ne sírj. Mindég veled vagyok, / Kezedbe vésem matska körmeim. / Kormos sörényemet kebledbe zárom. / Melletted szúszogok. Herébe rúglak / Piros Satin czipellőmnek hegyével, / Avagy ne kopjék, gyöngy láb-ujjaimmal, / Gratis, mint
senki mást.” – Ez, mai szóval, egy női vagány hangja, benne van a cigánysoron nevelkedett lány nyers őszintesége, amelyben alig jut szóhoz a tanult kisasszony választékossága.
Ám úgy érzem, egy fiatal lány nem így jeleníti meg magát; inkább Weöres Sándor ragadja
meg az alkalmat jellemzésére. A másik példa az apa haláláról megemlékező vers. Amikor
a lány meghallja a gyászhírt, felszalad a grófi palota grádicsain, s a halálos ágy előtt először
a vén, vaksi komondort pillantja meg, körben a bútorokat, majd a megkövült holttestet. Úgy
érzi, ez a kép marad meg benne örökre. S így zárul a vers: „Így lészen eztán, kő kutya, kő
garád, / Kő ember alszik kő butorok között, / Itt bennt meg-állt a sors futása, / Kőbe
merett e világ örökre.” (Két familiaris portrait). Ha ismeretlenül olvasta volna föl valaki
ezt a versrészletet, s megkérdez, ki a szerzője, valószínűleg azt válaszolom: ezt Weöres
Sándor írhatta. Ez az ő hangja, érzésvilága, szimbólumteremtő látásmódja. A végleges, kimerevített, jelképerejű kép, mint egy állóképpel záruló filmjelenet. Weöres ezt adta oda teremtményének. Föltételezem, személyes emlékét írta meg saját apja haláláról. A harmadik
példa filozofikus értelemben jellemző Weöresre. Ez a mű a láb alól eltett újszülöttről szól
(Epistola ennen magamhoz). Egyik sora nem az életet bármilyen körülmények közt imádó
Lizára, hanem költőatyjára vall: „…hogy néki jobb: minden meg-hóltra mondható / És
szent igaz.” Psyché pillanatnyi kétségbeesettsége (melyből hamar kigyógyul, de évek múlva
is megjelenik álmában a kis halott) indokolja a gondolatot, mégis inkább a sztoikus-szkeptikus Weöres álláspontja ez: „Nem lenni jobb”, írta egy régebbi versében. S még egy példa:
Psyché így beszél Lackóhoz kettőjük verseiről: „Úgy látczik, a ki a Naturában tiszta szemmel mosolog, a Poesisben az al-felét mutattya. Oh mondd még Aristoteles, hogy ennenmagával minden egy-azon! Éppen hogy az vagyunk, ki nem vagyunk.” – A költőnő itt valósággal szócsöve a weöresi ars poeticának. A költő nyilatkozataiban és leveleiben láthatjuk,

15

ő (Homérosz rajongójaként) nem Homéroszt, hanem – Mallarmé gondolatát a maga ízléséhez hajlítva – Arisztotelészt okolta a költészet eltévelyedéséért. Psyché gondolatában
(„az vagyunk, ki nem vagyunk”) Rimbaud aforizmájára is ráismerünk: „Az én mindig valaki más”.
Mindemellett a Psyché-versek felfogása eltér Weöres többi versétől. Psyché is gondolkodó lény, de csak az egzisztenciális határhelyzetek pillanataiban veszi át Weöres mindenkori indíttatását a kozmikus arányú létbölcseletre. A Psyché-versek ismeretében már így is
rácsodálkozunk Weöres életművére: mennyire férfias ez a poézis, micsoda kősziklákat görgető erő és hatalom van benne, milyen fénylő, fémes és kemény. Miközben persze a kháriszok, nimfák és tündérek tánca, a halvány artemiszi holdfény és az éjszakai homály, a nőiesen nedves és a dajkálóan lágy minőség is oly nagyon jellemzően megvan verseiben; ilyen
tekintetben a Psyché nem újdonság az életműben. De ámulhatunk, amikor a hangsúlyozottan nőies Psyché verseiben (és a hölgy személyes tulajdonságaiban is) fölfedezhetjük a rejtett férfiasságot. A megölt kisgyermekéről megemlékező sorokban Psyché felségesen kozmikus képekkel gyászol: „Gyász orgonája búgó szél, bútsúztató / Chorusa madár népség,
harangja bérczeken / Rezegő zuhatag, kereszttye a Nap s a Hold / Súgár metszése a völgy
torkok felett / Hajnalban s alkonyatkor, a mennybe fel szökő / Sírköve a zápor-vert Magúra, s kertiben / Viola s gyopár özön.” Ez a kor legférfiasabb hazai költőjére, Berzsenyire
emlékeztet. És arra a Weöresre, akit kozmikus verseiből ismerünk. Weöres, miközben Psychével megteremti önnön ellentétét, létrehozza benne annak ellentétét, önmagát. A kozmikus költőt reprodukálja – saját teremtményével teremteti meg.
*
Csak az utóbbi évtizedekben vált egyértelművé, hogy a nőlíra, nőirodalom – mint sok
más tevékenység, amelyet nők is űznek – egyenrangú a férfiakéval. Gyakran halljuk a „nőies” és a „férfias” minősítést a költészetben. Ez a megkülönböztetés addig a határig jogos,
míg nem értékkategóriaként használjuk. Hogy mit jelent a nőiesség a versekben, azt jól érzékelteti Psyché levele, amelyet Fáy Andrásnak írt. „Hányszor figyelmeztetnek: tudom-é,
hogy ez vagy az a sorom mit is jelent, a mire gondolni nem illő. Talám azt hiszik, hogy
a mit a nő beszédje mond, ugyan akkor ugyan azt mondja szeme villanása, nyaka tartása,
szája széle, hajfürtiből figyelő füle; Fáy Uram bővön tapasztalá, ímez miként vagyon; egyik
se hazudság, csak külön-külön kell felfogni valamennyit.” Az intuíció egy fajtájáról van szó,
melyre a nőírók általában fogékonyabbak a férfiaknál. Psyché itt, ha tetszik, Katherine
Mansfield elődje.
Lónyay Erzsébet verseit az irodalmi megújulás második nagy hullámának vezető kritikusa, Toldy Ferenc bírálja el. A könyvnek ez a maliciózusan szellemes része Weöres Sándornak az irodalom életében szerzett tapasztalatait hasznosítja. A tudós kritikus bíráló
szavait olvasva arra kell gondolnunk, hogy két és félezer év alatt mennyit fejlődött vissza
az irodalom, legalábbis az akadémikus ízlés szintjén. Toldy jegyzetet ír a Dall című szerelmes versről. „Ha feléd gondolok, harmatos a testem” – idézi Psyché sorát, majd ezt a kérdést fűzi hozzá: „Tudja-e Ngs. Báróné, ez míly associatiokat kelt menthetetlenül?” Psyché
válasza: „Hogy ne, ’sz azért írtam.” A válasz kézenfekvő, és kizár minden további vitát. De
ha a költőnő is elkezd irodalmárkodni, így válaszolhatna: kár, hogy a kritikus ily módon
elítéli Szapphó és Catullus verseit, melyek ugyanezt az állapotot örökítik meg. Mi pedig

16

hozzátehetjük: ez a felfogás a viktoriánus és Ferenc József-i korban, sőt, még Weöres Sándor életében is tartotta magát.

Regény vagy nem regény? Avagy: élet és költészet problémája
Lengyel József, aki elsők között köszöntötte megjelenésekor a művet, regénynek, méghozzá „első személyben, lírai versben objektivizált történelmi regény”-nek nevezte a Psychét. Ez több szempontból is meglepő a hetvenes években. Az elméletírók is, az irodalmi
művek is azt a meggyőződést erősítették meg a könyvbarátokban, hogy a verses regény rég
leáldozott. A költői formában írt regény a 19. század elején – ez történetesen Psyché kora –
virágzott legjobban: Byron, Puskin és más nagy romantikusok világirodalmi rangú verses
regényei jelezték fénykorát. Hozzánk némi késéssel jutott el. Petőfi Apostola, majd egy
nemzedékkel később Arany László munkája, A délibábok hőse még a műfaj, illetve műforma életképességét jelzi, de Ady verses regénye, a Margita élni akar már töredékben
maradt. (Remek részletei inkább a cselekménybe szőtt, elmélkedő lírai betétekben, mintsem az epikai vonalvezetésben rejlenek, akárcsak Arany János Bolond Istókjában.) A 20.
század további évtizedeiben, főleg a negyvenes évek végén s az ötvenes években is volt egy
átmeneti felfutása az epikai költészetnek, de az egyetlen mű, amely hathatósan cáfolta
a verses regény haláláról gyakran hangoztatott vélekedéseket, a Psyché volt. Hogy ez csakugyan regény-e, ahogy Lengyel József állította, vagy sem, arról nem bontakozott ki vita, de
a szakma általában elfogadta, hogy az; a kritikai ellenvetéseken (Lengyel Balázsén, Szilágyi
Ákosén vagy Alexa Károlyén) hallgatólagosan túltette magát az irodalmi köztudat. 3
Érdemes lett volna pedig jobban ütköztetni az eltérő véleményeket. Az egymást elkerülő vélemények ritkán mutattak akkora eltéréseket és szélsőséges kilengéseket, mint
a Psyché fogadtatásában. Remeklő alkotáslélektani esszék (Somlyó György), előzményeket
keresgélő filológiai búvárlatok (Kovács Sándor Iván), mitológiai mélységekbe bocsátkozó
nyomozások (Bata Imre), és egymásnak meredeken ellentmondó világnézeti álláspontok
jelezték az irodalmi befogadás felbolydult állapotát. Botrány nem volt – az irodalmi közélet
hangadói igyekeztek olyan látszatot kelteni, hogy a társadalom időközben elérte nagykorúságát, megszabadult a prüdériától, és az időközben kitüntetett Weöres Sándornak nem
kellett tartania a közszemérem elleni vétség miatti megbélyegzéstől s egy újabb szilenciumtól. A szabad gondolat megszólalhatott már. Csupán a legkényesebb politikai kérdéseket nem lehetett feszegetni, például a szovjet csapatok jelenlétét, az ötvenhatos forradalom
eseményeit, az elszakított területek magyarjainak jogfosztottságát vagy a gazdasági élet
anomáliáit, amelyek az eladósodáshoz és a biztos csőd felé vezették az országot, bár ezt akkoriban még csak néhány közgazdász látta, s azok egy része is azt állította, hogy ez jó nekünk. („Minél rosszabb, annál jobb”, mondták. Ma is ezt nyögjük.) A Psyché nem fért bele
a marxizáló esztéták skatulyáiba, de ez már nem volt akkora bűn, mint egy évtizeddel korábban. Akadtak így is, akik fenntartásokkal szemlélték a mondén életű, fél-cigány „műkedvelő úrinő” páratlan sikerét (a Psyché-versek szépségét elismerő Lengyel Balázs szerint
a költőnő „maga az abszurdum”), de ezek az ellenvetések visszhang nélkül maradtak.
A mű, amely lényegbe vágó esztétikai nézeteket állít élükre, úgy lett sikerkönyv, hogy
a könyvkereskedelmi reklámipar vitte a zászlót, ám eközben az esztéták egy hangadó része
mint regényt giccsgyanús bestsellerként kezelte.

17

Hogy a Psyché méltó elméleti feldolgozása, szerteágazó esztétikai tanulságainak levonása elmaradt – annak ellenére, hogy sok szép esszé született róla, és Weöres monográfusai több szempontból is elemezték –, arról Radnóti Sándor 1980-ban megjelent írása is
tanúskodik. „A Psyché értelmezési körei nincsenek kimerítve. Nagy hermeneutikai könyvet
lehetne írni róla. (…) További téma volna a magyar irodalmi tradíció, reformkori szépliteratúránk képének teljes megváltoztatása (…), a magyar erotikus költészet nagykorúsítása
(a megfelelő előzményekkel Weöres költészetében), a műfaji hagyományok és a regényforma mélyebb megvilágítása, a Psyché hatástörténete stb. stb. stb.”
A Psyché regény volta nem magától értetődő: egy „megtalált” életmű filológiai feltárásának tetszik. Meg is fogalmazódott a vélemény a Miklós Pállal vitatkozó Szilágyi Ákos
tollából: Miklós Pál a mű „epikai elemeit teljes súlyuknál messze többre értékeli”. És:
„Tény, hogy a Psychében a regényszerűség bizonyos szerephez jut, de ez egyáltalán nem
jelenti azt, hogy a Psyché regény, s bármi köze lenne az epikumhoz. A regényszerűség
mozzanata a különféle nyelvek tárgyszerű kezelésében, egymással való szembesítésében,
megvilágításában, parodizálásukban nyilvánul meg, de (…) nem engedi meg, hogy e nyelvek önálló szólammá szerveződjenek. A felidézett környezet, tárgyak, külső vonatkozások,
más szereplők képe egyáltalán nem epikus jellegű. Csupán nyelvi létük van, jelzések, stilizált motívumok és utalások, a hősnő lírai személyiségének konkretizálását, hitelesítését
szolgálják, s csak e lírai vonatkozás révén, és nem önmagukban van értelmük.”
Ebben a gondolatsorban van egy ítélet arról, hogy milyennek kell lennie egy műnek ahhoz, hogy epikának, regénynek ismerhessük el, s egy arról, hogy milyen nem lehet egy mű,
ha szerzője számot tart erre. Ezzel Szilágyi egyrészt közvetve megtagadja a regényirodalomnak azokat a példáit, amelyek ennek ellentmondanak. Vannak regények, amelyek monodráma-szerűen íródtak meg, pl. Martin du Gard-tól az Egy lélek története; vannak levélformában írt regények, mint Mariana Alcoforado már említett műve; vannak dokumentumregények, napló-, memoár- és esszéregények – és így tovább. Nincs a regényelméletben olyan tilalomfa, melyen az áll, ami kizárná ezek létjogosultságát. Azt a Psychével megvalósuló, nagyon újszerű regénytípust sem dobhatja ki senki a műfajnak fenntartott kategóriából, amelyben nemcsak a cselekmény és a szereplők beszéltetése, hanem
egyebek közt a főhős versei is jellemzik a főhőst. Éppen az újszerűséget köszönthetjük abban, hogy Weöres a lírai megvalósulást a regény szolgálatába állította. A cselekményszövés
érdekében alkalmazott, illetve kitalált vagy parafrázisszerűen megírt irodalmi dokumentáció használatát sem tilt(hat)ja meg a regényelmélet.
A Psychében Weöres felhasználja Ungvárnémeti és Goethe valóságos verseit, a Für
Elise című Beethoven-darabot, mintha Eliznek-Lizának szólnának – és Kazinczy-verseket,
amelyek Weöres Sándortól származnak. Ezek példátlan lelemények. Igen újszerű a regényszerkezet. Somlyó György joggal állapította meg: „A műfajnak így egy teljesen egyedülálló
változata alakul ki. (…) e lírai versek együttese anélkül, hogy külön-külön a regényesség
vagy regényszerűség elemeit hordozná, egyben egy regényt is sodor magával. (…) Ez a lappangó regény, amelyet úgy is tekinthetünk, mint a versekben elrejtett titkosírást, (…) egy
modern regényforma teljesen egyéni alkalmazásának eredménye.” Somlyó nemcsak
a könyvben felvonultatott versek és regényalkotó szerepére irányítja a figyelmet, hanem
a mű más szervezőelemeire is: „A rejtett élet- és korrajzot négy szemszögből vagy négy oldalról közelítjük meg, négy rétegébe hatolunk bele. Egyszer a versek egymásutánja nyomán,

18

az egyes darabok hol élesebben, hol homályosabban felfejlő élményanyagából rajzolódik
ki; másodszor (…) azokból a prózai kommentárokból, naplószerű megjegyzésekből, hol
csak egy-két dátumjelölésből, amikkel verseit kíséri, s főként a könyvnek ama, talán legmeghökkentőbb, prózai részéből, amelyben Psyché, elhunyt költőbarátja, Ungvárnémeti
Tóth László életrajzát mondva el, meséli el tulajdonképpen kezdettől fogva a maga életét;
harmadszor (…) úgy ismerkedhetünk meg a költőnő életével, ahogy »egy kortársa«, a fiktív
memoáríró Akhátz Márton 1871-ben »megjelent« Magyar asszonyok arczképcsarnoka
című munkája egy fejezetében visszatekint rá; negyedszer (…) azt tudjuk meg, amit a költőnő mai felfedezője – aki még mindig nem maga Weöres Sándor, hanem Weöres Sándor
Weöres Sándor nevű regényalakja – megtudott és közöl felfedezettjéről.” Ezek bővültek
a további kiadásokban a hősnő és az irodalmárkodó győri tanácsnok, Nagy Péter levélváltásával, benne Psyché újabb memoárszerű történetével; s a Psychével kortárs színésznő
maszkját is magára öltő, Psychét megszólító és az élőszó műveszeként megszólaltató Csernus Mariann írásával. És amit eddig még kevesen vettek észre: Weöres két remek Kazinczy-utánzatát is beleszőtte a műbe. Mindezek, ha tetszik, ha nem, újszerű regényelemek.
Klasszikus regények példái is ellentmondanak a vélt műfaji kikötéseknek. Balzac közgazdasági fejtegetései az Emberi színjáték regényfolyamában, Tolsztoj hadtörténeti elmélkedései a Háború és békében, Thomas Mann zenetörténeti és esztétikai eszmefuttatásai,
továbbá történelmi dokumentumanyagnak tekinthető leírásai a második világháborúról
a Doktor Faustus lapjain. (Akár a BBC korabeli adásaiból is származhatnának.) Másrészt
azonban Szilágyi néhány lényeges mozzanatot emel ki Weöres művéből. Azt, hogy Weöres
sajátos és újregényírói módszere, a dokumentáló módszer „a hősnő lírai személyiségének
konkretizálását, hitelesítését szolgálja”. Nos, a Psyché-versekhez csatolt valódi és áldokumentációra azért van szükség, mert a mű paradoxonát így lehetett feloldani. Gondoljuk el:
Weöres önmagát „egyénfölötti” költőnek tételezi, és közben pigmalioni plaszticitással
megteremt egy hús-vér egyéniséget. Ezt a lírai személyiség formájában, a versek alanyaként állítja elénk a költőnővel „megíratott” verseiben, műveinek stílusában, észjárásában,
kedélyvilágában – és Psyché tökéletesen megfelel az alanyi költőről kialakult elképzelésnek is, regényhősnek is, méghozzá éppen a verseiből kibontakozó lírai én módján. S a verseket úgy dokumentálják a kor ismert és nem létező személyiségeinek följegyzései, hogy
kölcsönhatásukban, olykor ellentmondásaikban és vitájukban bontakozik a költőnő teljes
személyiségképe és élettörténete.
Lengyel József „egyperces” kritikájának ítélete, hogy a Psyché történelmi regény, azért
írandó föl a kéménybe, mert Weöres a történelmi regénynek egy pótolhatatlan adottságával is élt. A tudomány által rögzített „nagy emberek” jelleme kész adottság, amelyet figyelembe kell venni, és a szükségszerűség vezeti minden mozdulásukat, melyet a szerző ad
hozzá arcképükhöz. Így van a Psychében is. A mű egyrészt szerepelteti a kor legjelentősebb
költői közül Goethét, Hölderlint, a magyarok közül Kazinczyt, Berzsenyit és Kisfaludy Sándort. A zeneművészet alakjai közül Megjelenik Beethoven, és felvillan a hazai zenetörténet
e még zsenge időszakából Lavotta János és Bihari János. S ez a kor nemcsak az ő koruk,
nemcsak Goethe és Beethoven kora. Hanem Napóleoné, Byroné, itthon Széchenyié, Wesselényié is. Napóleon a „nagy személyiség” és az alulról jött ember korlátlan karrierlehetőségének megjelenése a történelemben. (Még visszatérek rá.) Psyché nehezen állítható vele

19

párhuzamba, túlzás is, sértés is volna őt „női Napoleonnak” nevezni. De van annak felhajtóereje, hogy egy korban élnek. Ő is nagyon sokra viszi az életben. Az, hogy verseivel nem
arat sikert, és költőként elfelejthetik, inkább alátámasztják női sikereit, mint cáfolják:
bármilyen korlátoltnak látjuk ítészeit, akiknek nem kellettek a versei, alig van erre szüksége Psychének. Jogos frivolsággal mondhatjuk: őt magát „falják”, nem a verseit.

Élet és költészet problémája
Fölvethető az esztétikai kérdés: vajon a Psyché című életrajzi regény írójának „joga
van-e” ahhoz, hogy olyan zseniális verseket adjon tartalékaiból Psychének, mint például
amilyen a Levél Cousinomnak Újhelyre? Lehet-e annyira fényes elméjű egy tizennyolc
éves műkedvelő grófkisasszony, hogy ennyire fölülről lássa, ilyen tárgyilagosan, egyfelől
szégyenkezés nélkül, másfelől minden szépítgető önteltség és elkapatottság nélkül szemlélje saját sikereit és nagy feltűnést keltő kalandjait? És elképzelhető-e, hogy nemcsak
szépségével és bizalmasan kedves hízelkedésével söpri be a kor elsőszámú lángelméje,
Beethoven bókjait, hanem még bölcsességben és emberismeretben is túltesz rajta?
Nos, lehet. Weöres nemcsak a gyakorlati élet megfigyelőjeként, nemcsak az emberismeret terén szerezte meg illetékességét, hogy így kezelje Lizát és az öregedő, félig már
süket „Bethorn Maestrót”. Esztétikai „joga” is megvolt hozzá. A női szépség egy fokon túl
igenis úgy hat a férfiakra, még az aggastyánokra is, mint a főbekólintás egy jól párnázott
boxkesztyűvel. Lessing írja a Laokoonban, hogy a szépséget nem lehet leírással érzékeltetni, célravezetőbb érzékeltetni hatását. Hiába írod le geometriai adatokkal a profilban
szemlélt arcél, az orr és az áll hajlásszögét, a haj esését, a bőr és az ajak színét, a test magasságát és súlyát, a mell-, a derék- és a csípőbőség viszonyát, ettől nem jelenik meg előttünk a vénuszi szépség. Ám amikor a költő azt írja, hogy a férfiak elájultak, amikor Vénusz
megjelent előttük káprázatos szépségében, akkor magunk elé képzeljük álmaink asszonyát,
s a költő elérte célját. Beethoven és Liza jelenetében valami ilyesmi munkál. A géniuszt
igenis rázza a zokogás, amikor látja, de nem hallja, amint a felülmúlhatatlan szépségű Liza
zongorázik előtte, és zokog, mert nem hallhatja, zokog, mert azt a muzsikát képzeli maga
elé belső hallásában, mely illik a gyönyörű nőhöz. A kétféle szépség így találkozik, így igazolja egymást. Liza odaszalad hozzá, és így esdekel neki: „A sírást haggyuk-el, jerünk mulatni, / Térgyemre üllyön, aztán: gyű, fakó, / Lovatskázzunk!” Mint egy tündéri kurva. De
Beethoven nem hallja, csak a kedveskedést fogja fel. Psyché mindezt így éli meg és kommentálja költőként: „Josó! úgy érzém: kantár-szíj kezemben / S a szíjon húzok egy púpos
tevét / És a Sahara sívatagban állunk / Ketten, a Musicus Genie meg én, / A többi mind
Fata Morgana, semmi, / Mellyet kuszál a szomjú rónaság; / A mindenben tsupán ketten
vagyunk, / A vén siket s a bájoló ribantz, / Nints harmadik. S ez a világ keserve.” – Terem
ennyi bölcsesség egy ilyen fiatal homlok mögött? Mivel kész nő, mivel a kor legnagyobb
emberei pallérozták, mivel – Kirkegaarddal mondva – az érzéki zsenialitás Don Juanja női
változatban, és mivel egyaránt művész az életben s a költészetben, úgy érzem: igen. Weöres úgy építette föl Psyché egyéniségét, hogy a maga színvonalán írt verseit adta neki, akkor is, ha közben „kismestert” mímelt. A naplószerűen megírt kalandok és érzelmek mögött istennői személyiség áll, aki ellenállhatatlan szépségével, tetteivel és lenyűgöző viselkedésével hitelesíti, hogy ilyen versek írására képes. Ez nem tévesztendő össze azokkal az
esetekkel, amikor egy-egy gazdag irodalmi mecénást vagy szerkesztőt levesz a lábáról egy-

20

egy csinoska műkedvelő hölgy. A verseket ugyanis Weöres Sándor írta. A káprázatos és tehetséges hölgyet is ő írta meg a versekhez.
Újfent nyomatékosítanom kell: a 20. század irodalmának egyik legsarkalatosabb
gondja az élet és a költészet elszakadása egymástól. Weöres Sándor arra vállalkozott, hogy
helyreállítsa az ősegységet, amely Sapphónál még megvolt. A szerelmi líra története a férfiaktól elzárt szerzetesnővel kezdődik, legalábbis a műköltészetben. Élet és költészet kettészakadása azóta csak egy-egy reményteli, forradalmi pillanatra szünetelt. Az utóbbi százötven-száznyolcvan évben – éppen a Psyché költői „működése” körüli években induló romantika óta – egyre csak fokozódik, s a munkájukat komolyan vevő költőket, írókat egyre
nagyobb erőfeszítésre készteti, hogy áthidalják a növekvő szakadékot.
Ennek a problematikának szentelte életműve jelentős részét Thomas Mann. A Tonio
Kröger című novellától a Doktor Faustus című regényig és a Doktor Faustus keletkezése
című memoárig ívelnek azok a munkái, amelyek ezt járják körül. A Doktor Faustus egy bizonyos szempontból a Psyché előzményének tekinthető, akkor is, ha Thomas Mann –
nagyfokú alkotói tudatosságának tulajdoníthatóan – nem tartozott Weöres kedvencei közé.
A Doktor Faustus egy olyan művészegyéniséget mutat be Adrian Leverkühn kitalált zeneszerző személyében, aki nemcsak életútjával, hanem zenei kompozícióinak elvi-eszmei kifejlődésével is megtestesíti a modern művész elidegenedését önmagától. A nietzschei tagadás, az, hogy Isten meghalt, még tovább fokozva, az Ember (nem is az Istenember Krisztus, hanem a humanista módon felfogott ember) tagadásához vezeti a muzsikust. Életműve csúcspontján „visszavonja a Kilencedik Szimfóniát”, amely „Az emberiség szimfóniája” névvel vonult be a köztudatba. Ezt vonja vissza, különös tekintettel a negyedik
tételre, melynek szövege Friedrich Schiller „Örömódája”. Az ember önélvezetét kifejező ujjongást Leverkühn kompozíciója a visszájára fordítja, mintegy lerombolja, úgy, ahogy
Wagner operájában, az Istenek Alkonyában omlik össze a Walhalla, a német mitológia isteni fellegvára. És úgy, ahogy a szövetségesek bombázói teszik a földdel egyenlővé a náci
birodalom nagyvárosait, például Drezdát, Lipcsét. Thomas Mann a modern zene alapos
tanulmányozásával vált képessé arra, hogy művét megírja; felhasználta a szeriális és a dodekafon zene törvényszerűségeit. Adrian Leverkühn alakját és élettörténetét pedig az irodalom, a zenetörténet és a filozófia olyan alakjaiból gyúrta össze, mint E. T. A Hoffmann,
Hölderlin, Baudelaire, Beethoven, Wagner és főként Nietzsche. A mediterránumra Goethe
óta vágyakozó német költők és művészek egész sora (még festők is), köztük ő maga, saját
személyes írói tapasztalata is benne foglaltatik a muzsikus történetében. 4
A regényt Thomas Mann nemcsak a maga nevében írta meg: félig Serenius Zeitblom, az
öreg humanista tudós rója le naplószerűen. A tárgyiasítás, a közvetettség itt is többszörös
tehát. Mélységes aggodalom hatja át a tollforgató szavait a veszendő sorsú, szifiliszétől rohamosan leépülő zseni testi-lelki romlása és a bukásába rohamléptekkel menetelő Németország láttán. Serenius a középkor, Luther és a harmincéves háború óta a második világháborús megsemmisülésig összefüggő folyamatnak látja a német nyomorúság s az erkölcsi
romlás történetét. A zenemű azonban, amelyen Adrian dolgozik, e negatív folyamatnak
nemcsak döbbenetes kifejezője, hanem meghaladása is: a humánus gondolat zenei úton
végrehajtott „visszavonása” maga is művészi tett. Az emberiség örök figyelmeztetője lesz,
akárcsak a beethoveni-schilleri mű, amelyet visszavon. Úgy érezzük, a németség továbbélésének két pillére marad épen: Adrian következetes művészi cselekvése és Zeitblom

21

elemző kritikája. S még valami: a szélütött muzsikus szemében tükröződő, ártatlan kisgyerek emléke. A kisfiú adja vissza neki a szeretet képességét, halála pedig a részvét hajlamát
a villámcsapásszerű, sokkoló megvilágosodásban.
Weöres éppoly körültekintően festi meg az irodalomtörténeti s a társadalmi hátteret
Psyché alakjához és költészetéhez, mint ahogy Thomas Mann formálta meg a Doktor Faustus művelődéstörténeti világát. (Talán érzékeltet valamit, hogy az egyetemes kultúra olyan
alakjait érinthettem mindkét mű főhőséhez kapcsolva, mint Goethe, Schiller, Hölderlin és
Beethoven.) A Psyché abban tér el a Faustus-regénytől alapvetően, hogy egy folyamatnak
nem a végkifejletét, hanem a kezdetét mutatja be: a Psyché, ellentétben a Doktor Faustusszal, nem a múltba, hanem a jövőbe mutat.
Igaza van Somlyó Györgynek, a Psyché első elemző méltatójának: a Psyché egyik nagy
találata a történelmi időszak megválasztásában, valamint a mába s a jövőbe vetíthető nőprobléma kezelésmódjában rejlik. Lónyay Erzsébet élettörténete mögött is sok évszázados
folyamat húzódik: a nők leigázásának története. Gondoljuk meg, milyen alaphelyzet fogadta az eszmélkedő poetesszát. Az európai művelődés történetében a női egyéniségnek
csak kivételesen adódott esély, s ezek mindenikében sem volt köszönet. Ezek a következők:
az előnyös születési adottság (mely keveseknek adatott meg), az érdekházasság (mely ritkán köttetett a menyasszony szabad akaratából) és a szentéletűség (mely csak a halál után
hozta meg a „boldoggá” avatást, a hírnevet). Bármilyen furcsa, még a harmadik a legjobb:
az legalább szabad választásból történt. Hogy néha dinasztikus okokból trónra került egyegy nő, s uralkodóként helyt is tudott állni, mint Tudor Erzsébet, Katalin cárnő vagy Mária
Terézia, már nem sokat változtat az összképen.
Árulkodó példa a nők helyzetére, hogy csak a korai újkorban, Erzsébet királynő idején,
Shakespeare korában léphettek először színpadra nők – addig nem élhettek a mindennapokban sokszor oly tehetségesen űzött adottságukkal, a színjátszó képességgel. Az irodalomban s a zenében valamivel kedvezőbb a helyzet, de megdöbbenve gondolhatunk arra,
hogy Sappho után hány évszázadon át nem találkozunk a világirodalomban neves nőírókkal, költőkkel.
Psyché kora a nőirodalom előtörése Európában. Itthon is sok amatőr írónőt tart számon e korból Weöres irodalomtörténete, a Három veréb hat szemmel. Van már színjátszás is; Magyarországon a 19. századelő e műfaj korahajnala. A forrongás, amely a világot
áthatja, még nem a női felszabadulás ideje, de ami a férfitársadalomban történik, mindent
a talapzatokig megráz és önálló mozgásba hoz. Már a világutazók és a nagy világlexikonok
jelezték, hogy kinyílóban a világ. S a tízes-húszas években válnak közkeletűvé azok az öszszetett szavak, amelyeknek első tagja a világ- szó: a Goethétől eredő világirodalom, a Byron
nevével jegyzett világfájdalom, a Beethovent megillető világnagyság, az angolok, illetve
franciák által szerveződő világbirodalom, a teologizáló bölcseletben megfogalmazott világszellem (Hegel „Lovon járó világszellem”-nek nevezte Napóleont) és az ugyancsak a Napóleonnal, illetve Metternichhel megjelenő világtörténelem és világpolitika. Nem túloznak, akik a napóleoni háborúkat a későbbi világháborúk előrevetülésének tartják. Az emberiség jószerivel ekkor fedezi a világot, mint a jó és a démoni lehetőségek végtelen terepét; a romantikusok önmagukban is rátalálnak.
Psyché, adottságait és képességeit fölismerve, mintha ráérezne: ez az ő ideje is. Dinasztiákat löktek le a trónról, királyi, majd császári címereket aláztak meg az új eszmék

22

nevében. Ő is ösztönzéseinek megfelelően élheti ki vágyait és lehetőségeit. Nem gondol
erre, de érzi az idegrendszerében, amikor férje oldalán járja keresztül-kasul Európát, szorgalmasan gyűjtögetve a férfiskalpokat. Nem mondom, hogy „valóságos női Napoleon”: ez
egyrészt sértés volna a szeretetreméltó hölgyre nézve, másrészt nincsenek ilyen ambíciói.
Ő is romantikus figura, de Weöres műve nem az; eszközeiben legalább nem. Psyché csak
nő akar lenni, szabad nő. A férfitársadalom törvényeit nem akarja megváltoztatni, de álszent rendjével szemben ellenáll, hogy legfőbb szenvedélye, a szerelem terén kiharcolja
szabadságát. Példáját irigyek és rajongók szeretnék követni a kastélyok, paloták és kúriák
női lakosztályaiban. Nem forradalmár. Az irodalom területén sem „újító”, csak végtelenül
őszinte, és harmóniában akar élni önmagával. A „hajdani költőnő” Aphrodité lányaként
a holnap asszonyai elé vágott. Korán érkező forradalmárként egyoldalú: anyaságát elhanyagolja. Legnagyobb tragédiája, hogy Héra istenasszonnyal nem tudott békét kötni. Korai
halála miatt már nem tudhatja meg, hogy az élet más területein fia és lánya is a jövő emberét ígéri.

Záradék
Tisztában vagyok azzal, hogy a női tollforgatók jelentős része nem szereti, ha költőnőnek, írónőnek nevezik. A hátrányos megkülönböztetés jelének érzik. Mindig vigyáztam is,
nehogy e szóhasználattal megbántsam a női tollforgatókat. Ezt a tapintatot mellőznöm
kellett Psyché esetében. Egyrészt ott a könyv alcíme: „Egy hajdani költőnő írásai” (kiemelés: A. J.) Másrészt nehéz dolgom lett volna, ha Weörest és teremtményét egyaránt „költőnek” nevezem, különösen egy mondaton belül. Pedig ebben a tanulmányban igencsak
együvé kívánkoztak. A költő–költőnő megkülönböztetéssel a nemeket a szóalakkal, igeraggal vagy névmással megkülönböztetni képes idegen nyelvek adottságait igyekeztem pótolni
anyanyelvem eszközeivel. A poéta–poetessza alakot ritkán használtam: kerültem ezek
(talán igazságtalanul) kissé finomkodónak vagy ironikusnak érzett hangzását.

FELHASZNÁLT IRODALOM
Weöres Sándor: Psyché. Magvető, 1972. Szerkesztette Csanádi Imre.
Weöres Sándor: Egybegyűjtött írások, Magvető, 1976. 1–2.
Weöres Sándor: Három veréb egy szemmel. Antológia a magyar költészet rejtett értékeiből és furcsaságaiból. Szépirodalmi, 1977.
Magyar Orpheusz. Írások Weöres Sándorról, Szépirodalmi, 1990. Szerkesztette Domokos Mátyás.
Egyedül mindenkivel, beszélgetések Weöres Sándorral, Szépirodalmi, 1993. Szerkesztette Domokos
Mátyás.
Öröklét. In memoriam Weöres Sándor, Nap Kiadó, 2003. Szerkesztette Domokos Mátyás.
Kenyeres Zoltán: Tündérsíp. Weöres Sándorról. Szépirodalmi, 1980.
Somlyó György: Fiú vagy lány? Megjegyzések Weöres Sándor Psychéjéhez. A költészet vérszerződése,
Szépirodalmi, 1977.
Alexa Károly: Weöres Sándor: Psyché. Népszabadság, 1973. április 1.
Szilágyi Ákos: Az ornamentális lírai személyiség helye Weöres Sándor életművében. Nem vagyok
kritikus, Magvető, 1984.
Tamás Attila: Weöres Sándor. Kortársaink, Akadémiai Kiadó, 1978.

23

Vas István: Miért vijjog a saskeselyű? Szépirodalmi, 1981.
Radnóti Sándor: Egy igen nagy költő. Életünk, 1988. 11. sz.
Bata Imre: Weöres Sándor közelében. Tanulmányok, visszaemlékezések. Magvető, 1979.
Tüskés Tibor: A határtalan énekese. Írások Weöres Sándorról. Masszi, 2003.
Domokos Mátyás: A porlepte énekes. Weöres Sándorról. Nap Kiadó, 2003.
Ócsai Éva: Archetípusok a Psychében. Somogy, 2003. november.
Bíró Ágota: Női sorsok az irodalomban. Iskolakultúra, 2003. november
1. Ungvárnémeti Tóth Lászlóról Weöres Sándor már 1944-ben versben emlékezett meg; négy évvel
később tanulmányt is írt róla. A görögül írt verseivel külföldön ismertté vált, de Magyarországon az
elfeledett lírikusok sorsára jutott poéta Weöres Sándor irodalomtörténeti búvárkodásának egyik legfontosabb fölfedezése a Három veréb hat szemmel című antológiában, melynek gyűjtőmunkáját és
a kommentárok megírását jórészt a Psyché megírásával egyidejűleg végezte.
2. Párhuzamba állíthatjuk ezzel Gyergyai észrevételét, amelyet Wirginia Woolf Orlando című regénye magyar kiadásának utószavában tett közzé az esszéíró: „(…) a könyv, ha tetszik, nemcsak egy
angol főnemes regényes, sőt fantasztikus életrajza, nemcsak egy költő s egy költemény folytonos gazdagodása és tisztulása, hanem, valami végletesen proteusi átélés révén, az angol stílus, az angol gondolkodás, az angol irodalom antológiája, persze, enyhén torzító tükörben, amelynek az írónő némelykor saját arcát is odatartja.” (Az „írónőn” egyaránt érthetjük Wirginia Woolfot és férfiból nővé átalakuló hősét, Orlandót.)
3. A Psyché kritikai recepciója a sajtóban főleg az első kiadást követő, viszonylag szűk időre esik.
Weöres később kibővítette a könyv történeti dokumentumanyagát, beleszőtt néhány „költött” részt.
Ezek a következők: 1. Psyché levélváltása kortársával, az irodalmárkodó városi tanácsnokkal, Nagy
Péterrel, és Psyché naplója egy pesti tartózkodásáról, amelyben fölidézi találkozását Kisfaludy Sándorral és Berzsenyivel és mellékesen nevelőapjával, a nótaszerző Bihari János cigánymuzsikussal. A véletlen találkozást kihasználva Ungvárnémeti Tóth László Liza segítségével szeretne megismerkedni
a korszak legnagyobb költőjével, Berzsenyivel. Egy félreértés folytán helyette Kisfaludy Sándorral hozza
őket össze a sors. 2. Egy színésznő Psychéről 1842. Ez a betoldás Csernus Marianna színművész írása.
Érdekessége a mű szerkezeti elvét követő módszerében rejlik. Csernus egyrészt Psyché színésznőkortársát hívja tanúnak a költőnő jellemzéséhez, másrészt versmondóként létrehívja a színpadon
Psychét. Írása azért megejtő, mert mintegy reprodukálja Weöres és a hősnő azonosulásának élményét.
– Az első kiadás kritikái ezeket a prózai részeket, melyek a mű regényszerűséget jelentősen megnövelik, nem vehették figyelembe. A regényprobléma utólagos tisztázásában ezt érdemes figyelembe venni.
A korai vélemények, amelyek szerint a Psyché nem felel meg a regényműfajnak, nem a teljes mű ismeretében íródtak le.
4. Nem zárható ki, hogy Thomas Mann József Attiláról szerzett benyomásait is felhasználta a zeneszerző alakjának megformálásában. Vágó Márta emlékirata szerint 1937 elején, budapesti föllépése alkalmával a német író tanúja volt a költő kóros viselkedésének, amikor József Attilával közölték, hogy
a rendőrség nem engedélyezte Thomas Mann üdvözlése című verse nyilvános felolvasását. És az sem
zárható ki, hogy Weöres Sándor is figyelembe vette József Attila néhány jellemvonását, amikor
Ungvárnémeti Tóth László alakját megrajzolta.

24

