A TISZATÁJ DIÁKMELLÉKLETE
1999. NOVEMBER

64. SZÁM

KISS LÁSZLÓ

Antinómia és egység
EGY ELBESZÉLÕI POZÍCIÓ FEJLÕDÉSE EGY „IGAZSÁG-NOVELLÁBAN”
(Kosztolányi Dezső Paulina című novellájáról)
„Ha nincsen objektív igazság, nem lehetne olyan
alapot találni, melyhez egyértelműen kötődhetne
valamilyen emberi tartás és tartalom… Illetve csak
egy alap van, ez pedig annak biztos tudata, hogy
nincs semmiféle alap. A paradoxonok világa egy
paradoxonnal kezdődik és csak ez nem paradox benne.”
(Belohorszky Pál)1
„A játszótársam, mondd, akarsz-e lenni…?”
(Kosztolányi Dezső)

Kosztolányi Dezső ’érett’ alkotói korszakának terméke a Latin arcélek-ciklus, amely négy novellát (Paulina, Silus, Aurelius, Caligula) tartalmaz.
Kosztolányi mindig is vonzódott az antik világhoz,
költőinek szigorú klasszicizmusához, poétikájához,
s az említett novellákon kívül írt verset, publicisztikát
is latin címmel, római köntösbe bújtatva. A latin nyelv
elsajátítása nyilvánvalóan hatással volt Kosztolányi
Dezső szóban forgó időszakának nyelvezetére, az író
kifejezésmódjára, ami a dolgozatban tárgyalt novella
értelmezésekor (is) különösen fontos, hiszen az érettnek nevezett pályaszakasz írásait – így többek között
a fent említett ciklus műveit – alapvetően a lényegre
szorítkozó megfogalmazás, virtuóz, szűkszavú stílus,
klasszikus tömörségű mondatok jellemzik. „Novelláinak elbeszélője az esetek többségében kívül áll az elmondott történeten; a hősök gondolatait és érzelmeit
általában tökéletesen ismeri, és maximák, szentenciák
segítségével értelmezi … prózai írásai többségének
erősen példabeszéd jellege van.”2

KOSZTOLÁNYI DEZSŐ
(1885–1936)
A novella … szerkezetileg
jól tagolható, két nagy részre
bontható, mind nyelvi, mind
pedig tartalmi-poétikai
ismérvek alapján: egy
cselekménnyel dúsított,
valamint egy jóformán
minden cselekményt
nélkülöző részre, amely –
miként ez jellemző az élete
utolsó évtizedében járó
Kosztolányira – tanulsággal,
bölcseleti konzekvenciával
zárul.

A Latin arcélek négy novellája közül csupán a Caligula hagyott mélyebb nyomot
a Kosztolányi-szakirodalomban: számtalan megközelítésből tárgyalták már, ami nem
véletlen, hiszen megannyi értelmezés, szempont számára kínál lehetőséget, s részét
képezi pl. az 1970-ben, Szegeden megtartott novellaelemző-konferencia anyagának is.3
Egybehangzó a vélekedés, miszerint a Caligulának az 1920 utáni Kosztolányi-próza
legjobb, illetve legjellemzőbb darabjai között a helye.
Ezzel szemben a ciklus maradék három novellájának elhanyagolt szerep jutott idáig
a kutatásban, holott számos érdekességgel rendelkeznek, és sok esetben választ, illetve
megerősítést adnak az író képviselte gondolatokra, megvilágítják szemléletének bizonyos pontjait, s mindegyik magán hordja az ’érett’ korszak karakterisztikus jegyeit.
A legizgalmasabb kihívásnak talán épp ezért a Latin arcélek írásainak összehasonlító elemzése ígérkezik, a jelen munkában azonban csupán a tetralógia első darabját, az
1929-ben írott Paulinát vizsgálom, felvillantva néhány megközelítési lehetőséget, melyek mindegyike egy – ahogy erre a második mottó is utal –, az elbeszélő irányította
játék összefüggésrendszerében él. Játék magával a narrátori szereppel, s az olvasóval is.
A századforduló körüli, illetve az azt követő jelentős irodalmi átalakulások sorába
tartozik többek között a próza lirizálódása, s ami ezzel együtt járt: egy jellegzetes narrátori szituáció – az elbeszélő része a cselekménynek – elterjedése és a kifejező funkció
erősödése az ábrázoló funkcióval szemben, de az újítások része a novella műfajának
heterogenizálódása is, új műfajok jelentkezése a kisprózán belül. A változások erősen
hatottak a fiatal Kosztolányira, s formálták stílusát a kezdetektől egészen 1936-ban
bekövetkezett haláláig. Ezért szükséges néhány szóban kitérni a Paulina műfaji behatárolására is, hisz a mű az ún. ’hagyományos’ novellától eltérő felépítésű, eltérő szerkesztettségű alkotások sorát gazdagítja.
Szegedy-Maszák Mihály egy tanulmányában különbséget tesz puszta elbeszélés és
rövid történet között. Megfogalmazása szerint a „puszta elbeszélés lényege abban van,
hogy benne a cselekmény, a szereplők és a környezet a betű szerinti síkon funkcionálnak, a leírás díszítő jellegű. A puszta elbeszélés azonnali kielégülést nyújt olvasójának,
mert jelentése nyilvánvaló…”4 Ezzel szemben áll a rövid történet, amelyben „a cselekmény, a szereplők és a környezet a metaforikus szinten … funkcionálnak, s a leírás
is allegorikus vagy szimbolikus jellegű … jelentése kontextuális, nehezen parafrazálható… A rövid történetben a metaforikus szinten kibontakozó kapcsolatok összessége
a szöveg rendezőelve…”5 Magam, ez elhatárolást elfogadva, a Paulinát a rövid történetek közé sorolhatónak vélem, a következőkben kifejtett metaforikus háló szöveg- és
értelmezésszervező funkciója miatt.
Noha a szöveg számtalan megközelítésből tárgyalható, dolgozatomban két irányból ragadom meg: egyfelől a mű tanulságán, szentenciózusan megfogalmazott mondanivalóján, ’üzenetén’, másfelől a narrátori pozíció különös alakulásán – alakításán – keresztül. E két szempont nem függetleníthető egymástól, szorosan összetartoznak,
mondhatni párhuzamosan gördítik előre a szöveget. A két megközelítésből adódó paralel elemzés, mind jelentéstanilag, mind a novella szerkesztését tekintve egységbe torkollik, melynek bemutatását követően megkísérlem Kosztolányi Dezső más írásaiból
vett idézetekkel alátámasztani az író bizonyos – természetesen a Paulinában is tetten
érhető – nézeteit, gondolatait, egészen konkrétan: utalni rá, milyen szerepet tulajdonít
Kosztolányi a költőnek, az alkotó életformának a mindennapok során, mit jelent
számára a költői szerep, mi lehet ennek az értékrendje.

2

A Paulinában éles cezúra különíthető el, amely azonban – a paradoxonok jelentőségéről még lesz szó – pusztán látszólag töri meg a szöveget, hisz a már említett, az
íráson végighúzódó, folyamatosan fejlődő narrátori szerep, illetőleg a kezdettől ott
lapuló filozófiai kérdés – ’tétel’ – határozottan egységesítő erővel bír, s olvad majd
össze a mű utolsó mondataiban. A fő vonulatokat számos, ellenpontozásra, ellentételezésre épülő mellékvonulat támasztja alá, s a többszintűség, illetve a paradoxonok
– a cím is ilyen – metaforikus, szimbolikus szintek sokaságát hozzák létre, alakítanak
antinómiából egységet, disszonanciából konszonanciát. E kettőségre felépített szerkesztés egyfelől feszültséget kelt, másfelől fel is oldja azt.
Mindez azt jelenti tehát, hogy a rövid, alig több, mint két oldal hosszúságú novellának számos szemantikai és grammatikai csomópontja van, melyek mindegyike mintegy állomásként szolgál a korábban említett összefüggésrendszeren – vagyis a szövegen
– belül. Állomásként egy úton, amely amellett, hogy befejez(het)etlen – hisz értelmezésről van szó –, egyszersmind befejezett is. Ez a befejezettség az, tehát: a narrátori
szerep egyenes vonalú alakulása, és a tanulság ezen keresztül történő levonása, ami
különösen érdekessé teszi az elbeszélői pozíciót. Következésképp az elemzés ebből
a szempontból lezárt lehet, azaz találhatunk ’kiutat’, de az addig vezető út állomásai
alkotta – grammatikai, szemantikai – háló szükségszerűen a szövegből való kilépés
lehetetlenségét, a teljesség érzését hozza magával – tehát a korlátlanságét is. Egyszóval
a ’kiút’ a be-, illetve lezártságot eredményezi azáltal, hogy egy szóba jöhető értelmezési
stratégia szálai tovább már nem bogozhatók.
A számtalan irányban mozgó értelmezési lehetőségek, egyszersmind a lezártság
hátteréül végig hiánytalan, pontos díszletet állít fel az író. A ’díszlet’, a dramaturgia
fogalma egyébként okkal használható, hisz a novella meglehetősen ’teátrális’, már-már
egy színházi előadás benyomását kelti. Kosztolányi szűkmarkúan, gazdaságosan bánva
a nyelvi anyaggal rajzolja meg a díszletet, ábrázolja a kellékeket, bújtatja jelmezbe
szereplőit. A mű, mint ahogy ezt alább részletesen kifejtem, két részre – akár két felvonás – osztható, s a ’felvonásokat’ átvezető kép is – a telehold, mely más szempontból még fontosabb – igen színpadias hatású.
A cím velős és – ahogy ez majd később derül ki – sokatmondó, hiszen nem csupán
egy egyszerű római rabszolgalányt jelöl. Egyszerre metafora és megszemélyesítés, sőt
paradoxon is. Alább lesz még róla szó.
A novella tehát szerkezetileg jól tagolható, két nagy részre bontható, mind nyelvi,
mind pedig tartalmi-poétikai ismérvek alapján: egy cselekménnyel dúsított, valamint
egy jóformán minden cselekményt nélkülöző részre, amely – miként ez jellemző az
élete utolsó évtizedében járó Kosztolányira – tanulsággal, bölcseleti konzekvenciával
zárul.
„Sárga telehold lebegett a Colosseum fölött.”6 – e mondat választja el egymástól
a Paulina két részét. Újra meg kell azonban említeni: a fenti elhatárolás nélkül is elemezhető az írás, hiszen a novella egységes, átfedés van a két fő rész között, ami erősíti
a ’szőttes’ megbonthatatlanságát. Nem beszélve ismét arról, hogy a narrátori pozíció
folyamatos átalakulása, párhuzamosan, végül szorosan összefonódva az igazság kérdésének központba állításával, végighúzódik az íráson, egészen a mű befejezéséig. Az
általam a dolgozatban alkalmazott interpretációs módszer azonban e felosztást mindenképpen szükségessé teszi.

3

A novella első mondata – „Az Aventinuson volt egy kurtakocsma” – alapvető, az
egész művet meghatározó helyzetet teremt, és befolyásolhatja az olvasónak a novellához való viszonyulását. A tömörség, a kurtakocsma említése ugyanis felkészít az írás
sűrítettségére, mely grammatikailag a rövid mondatokban, szemantikailag pl. a Paulina
név választásában realizálódik.7 A novellában megfogalmazott gondolat pedig sokkal
hatásosabb egy rövid lélegzetű műben. A rövidségnek a novella lüktetése, ritmusossága
szempontjából is nélkülözhetetlen szerep tulajdonítható. Ilyen lüktetést, szaggatottságot okoz például a rögtön az első bekezdésben használt gyakorító ige: „…s piros bort
iddogáltak”, de ugyanez a pulzáló, mozgalmasságot előidéző hatás jelentkezik a hajóács
ijedt fölugrásakor, a praetori katonák kardjának csörrenésekor, a leány hirtelen támadt
agresszivitásából, sivalkodásából, hadonászásából is.
A Paulinát szinte végig jellemző rövid mondatok közé ékelődik négy hosszabb is,
melyek két szempontból fontosak. Egyfelől csupán a novella első részében jelentkeznek, másfelől ez eseményekben gazdag, a mű képét befolyásoló fő egység alapvető
rétegeit különítik el. Így a négy, alább idézett hosszabb mondatnak köszönhetően az
első nagy egység (első {fő}rész) négy alegységre bomlik.
Egyszer, amint elhaladt egyik asztal mellett a pörkölt hallal, valami kappadóciai hajóács ijedten a tunikájához kapott, és fölugrott.
Az első határvonal. Ezt megelőzően négy mondattal viszi fel a vászonra az alapszíneket az író. Hallunk egy kocsmáról, ahová matrózok járnak, meglátjuk a címszereplőt is, egy, az átlagosnál szebb, rabszolgában ritka bájos leányt – a vörös haj és a kék
szem kiemelése legalábbis Paulinának e jellemzőjét kívánja hangsúlyozni. Ez a paradoxon fontos lesz a továbbiakban, s szervesen illeszkedik majd az ellentmondások, illetve
ellentétek rendszerébe.
Mintegy felülről láttat az író, külső nézőpontú a narráció, sőt a következő kis
alegységben már a párbeszédek dominálnak – a szerző változatlanul csak a kontúrokra,
az árnyalásra szorítkozik.
A második alegység cselekménye elindít egy olyan folyamatot, mely lavinaként –
paradoxon! – kezd gördülni, s amelyből végül kibomlik a tanulság is.8
Itt a kocsmai „kavarodás”, a zűrzavar, a tisztázatlanság – és az ártatlanság nyilvánvalósága az alapmozzanat. Ez utóbbit egyértelműen jelzi számunkra az író a tolvaj –
egy hajóslegény – megnevezésével.
– Indulj – vezényelt az egyik katona – az alacsony és kancsal –, s úgy meglökte a lányt,
hogy az kitántorgott az utcára.
Ez a mondat újból egy rövid alegységhez kapcsolódik, mely ismét másik helyszínen, az utcán játszódik, amelyről képet kaptunk már az első alegységben is. Mostanra
azonban bővültek ismereteink: a párbeszédekből kirajzolódó konfliktus kerül a középpontba, az igazságért való küzdelem – az igazság küzdelme –, mely a novella alapvető kérdése is egyben, ezt neveztem korábban filozófiai ’tételnek’. A konfliktus érik,
fejlődik tehát, bár a szövegrészlet még nem vetíti előre egy síkváltás lehetőségét.
De amikor megragadta a karját, hogy előretuszkolja, a lány ráugrott, mint egy vadmacska, s végigkarmolta az arcát.
Az utolsó, a negyedik alegységet vezeti be a mondat, melynek során a küzdelem
kiélesedik, és ismét kavarodásnak vagyunk tanúi, akár a második alegységben. Ez a ta-

4

golás – utca, kavarodás, utca, kavarodás – érezhető rendszert ad a novellának. A leány
– ti. az igazság9 – jajszava erősödik, majd a fokozatos hangzavarral egyszerre távolodik
is. Ez, valamint a viharos gyorsaságú térváltások és lendületes interakciók a második fő
rész enyhült körülményeivel szemben, megfelelnek a mű ellentétekre, illetve kettősségre épülő felépítésének, mindamellett a cselekmény folyamatossága egységet biztosít:
a leány meghurcolása, majd Paulina – most már mint az igazság szimbóluma – erkölcsi
felülemelkedése a katonákon, végül pedig „óriás hangjának” fokozatos elcsitulása. Ez
a folyamat rokonítható az egész elbeszélés azon jellegével, amely a ’kiút’, a lezártság
élményéből fakad.
A negyedik hosszabb mondat –
Hálóköntösben, papucsban csoszogtak a kapuk elé, s hallgatták ezt a vad rikácsolást,
a hangot, az óriás hangot, mely utcáról utcára haladt a rabszolgalánnyal együtt.
– véglegesen lezárja az első részt.
Hangsúlyos szerepet kapnak a színek, illetve az ezekhez kapcsolódó szimbólumok.
Az éjszaka, az éji őrség, a nyári éjszaka, a hálóköntös említése sötét alaphelyzetet teremt, s ez a borús szín végig jellemző lesz. Hatását a mély magánhangzók gyakorisága
csak nyomatékosítja. A sötétség – a novella egészének ismeretében – morális sötétséget
is jelent, kiúttalanságot, az igazság lehetetlenségét, megvalósulhatatlanságát.10 Az éjszaka a káoszt jelképezi, valamint a halált. Nem véletlen, hogy az elbeszélés végén
Paulina esetleges halála is felmerül. A külvárosinak festett éji lebuj, a maszatos – újabb
paradoxon, hiszen mosdatlanságával ellentétben szép – konyhalány, az embertelen bánásmód, a lopás ténye is mind-mind sötét tónust kölcsönöznek az írásnak.
Ezt a komor hangulatot ellensúlyozza a vörös és kék színek említése, valamint
gondos pontossággal történő elrendezésük, ami ugyancsak a novella szerkesztettségét
biztosítja. Az első alegységben Paulina vörös hajáról, kék szeméről olvasunk, a matrózok piros bort iddogálnak. A negyedik alegységben kibomlik a rabszolgaleány „vörös
haja, és izzott a kék szeme”, a katona vére pedig csurog.11 Mindkét szín századokra
visszamenő szimbolikus tartalom hordozója.12 A vörös (piros) a vér – itt kell újból
utalni a katona vére és a bor közötti megfelelésre –, ugyanakkor a libidó, s a földi
szenvedélyek színe is (ld. következő bekezdés). A kék a víz, a tenger szimbóluma,
s szemantikai összetartozást biztosít Paulina szeme, valamint az iddogáló matrózok,
a hajóács és a hajóslegény között. Ráadásul a második nagy egységben az író szökőkútról beszél, azonkívül a Tiberist is megemlíti, s így a két főrész közti, szimbólumokra
alapozott egységet is megvalósítja. Mindamellett a kék (víz) a vörös (vér, tűz) ellentettje, s a leány izzó kék szeme megint csak az ellenpontozásra épített szerkesztést
bizonyítja. Paulina halat szolgál fel, ami – akár a macska („a lány ráugrott, mint egy
vadmacska”) – jellegzetesen női princípium, azonfelül pedig fallikus szimbólum is. Ezt
szintén a következő bekezdésben foglaltak erősíthetik meg.
A vörös haj és kék szem kiemeli ugyanis Paulinát ismeretlen, de tudatunkban sztereotipizált sorstársai köréből, érezteti attraktivitását – meg akarták ölelni, rögtön körülfogják: Paulinának erotikus kisugárzása van –, s talán a primer szinten egyfajta szexuális elfojtás is lehet meghurcoltatásának oka (ne feledjük: az alacsony, kancsal akarta
megölelni a lányt!). Szekunder szinten azonban az ő megalázása egyben meggyalázása
egy sokat hangoztatott, követelt eszmének is. Az igazság keresése az az Ariadné-fonál,
amely vezet tehát bennünket, s érezhető az összefüggés a novella mondanivalója és
a grammatikai szerkesztés között.

5

Mielőtt átlépnénk a következő részbe, szólni kell az írás dinamikájának, lendületének és gördülékenységének jelentőségéről. A dolgozat bevezetésében már utaltam
a korabeli próza lirizálódásának általánosan megfigyelhető tendenciájára.13 Azt, hogy
egy elbeszélés poétikus jegyekkel rendelkezik, számos megoldás bizonyítja. Nem egy
ilyen fogás egészen szembeötlő a Paulinában is. Azért fontos a mű poétikusságáról
szólni, mert a dolgozat célja, hogy rámutasson: a Paulina megírásának miértjére a költői szerep igazolása, a költő alakjának középpontba állítása lehet a válasz.
A novella költőisége elsősorban a ritmusosságból fakad. A rövid és hosszú mondatok variabilitása lüktet a szövegben. Szó volt már a tömör mondatok közé elhelyezett
négy hosszabb mondat szerkezetet determináló fontosságáról. A hosszúságukban különböző mondatok rendszerszerű váltakozása a mű ritmusára alapvető hatással van,
mintegy ritmikai egységeket hoz létre. Szemantikailag azért elhanyagolhatatlan tényező ez, mert a hosszabb mondatok mindegyike újabb mozzanattal viszi előre az
eseménysort. Kitüntetett szerepe van az utolsó hosszabb mondatnak, hisz egyrészt
megalapozza az átváltást a következő fő részbe, másrészt az emberek csoszogása, hálóköntösök viselése a lelassulás érzetét kelti, amely szintén a váltás szolgálatában áll.
Ugyancsak a ritmust erősíti, ha a hosszabb mondatokban az igék vannak túlsúlyban.
Ez a Paulinában mind a négy, alegységeket elkülönítő mondatra jellemző.
Az általában rövid szavakból felépített pattogó, tömör mondatokból álló szöveg
poétikusságának nem elhanyagolható stilisztikai alapeleme Kosztolányi dialógusainak
élőbeszédszerűsége sem. Ez különösen az első részben domináns. A második részben
már lassulás figyelhető meg, de természetesen ennek is megvan a funkciója, hisz a bölcs
és a költő közt zajló párbeszéd intellektualitásához nyugodt, csendes körülmények
szükségesek. Ezt szolgálja a pusztán két szereplő a megelőző rész tömegjeleneteivel
kontrasztban, valamint a túlnyomórészt elnyújtott mondatok használata.
A második fő részbe átvezető sárga telehold (női princípium!) képe – amely minden bizonnyal hatásosabb lehetne külön bekezdésben – nem csupán az üres, közönyös
égboltot, Juppiter és a megváltás hiányát, a gondviselésbe vetett hit megrendülését
jelképezi (vö.: 11. sz. jegyzet), hanem újabb függöny is a képzeletbeli színpadon: jelzi,
új felvonás kezdődik, egyben sugallja a második rész lényegét is azáltal, hogy a megvilágosodás, az örök fény, az intellektus metaforája. Az író most már nem csupán
kontúroz, hanem szabályosan ’belenyúl’ a műbe, helyet csinál a két – voltaképpen egy
– szereplőnek. E két szereplő – a költő és a bölcs – beszélgetése már egy teljesen új
helyszínen zajlik, és a váltást csak erősíti, hogy az első fő egységet lezáró hosszabb
mondatban „(az emberek – K.L.) Hálóköntösben, papucsban csoszogtak a kapuk elé”,
hiszen a kapuk képének felidézése is átvezetést, egy új térbe történő átváltást feltételez.
Megint csak tanúi lehetünk, miként szövi egybe az író a grammatikai és a szemantikai
fonalat.
A Hold sugallta mélyértelműség és intellektus, bár a párbeszéd „kései órán” folyik,
világos, fényes tónust ad e résznek, amivel megteremti a két fő rész közti feszültséget
is. Mégis, ez az ellentmondás, e szembenállás is – mégpedig a két nagy egység között
átvezető szemantikai-grammatikai szálak következtében – feloldódik (voltaképpen
egybefonódik), s igazolja a dolgozat címében szereplő, antinómiából származó egységességet.
Kosztolányi Dezső műveiben az egyes szereplők nevének mindig hangsúlyos a jelentősége, s mindig tudatos választás eredménye. Erről maga is többször írt, egyhelyütt
pl. ilyen egyértelműséggel:

6

Számunkra (ti. a költők számára – K. L.) a név se közönyös. A név maga az ember
(kiemelés tőlem – K. L.).14
Gyakran utaltam már arra, hogy Paulina nevének jelentése és a leány műben elfoglalt pozíciója milyen következtetések leszűrését teszi lehetővé. E helyütt kell szólni a
novella két másik megnevezett szereplőjéről, a második fő részben megjelenő költőről
és bölcsről. A poéta neve – Rufus – vöröset, rőt hajút jelent, ily módon Paulina vörös
hajával ’rímel’. Ha a Tiberis és a szökőkút említése, illetve a lány szemével és a matrózokkal való kapcsolatuk megteremti a két fő egység közötti, szimbólumok szőtte átfedést, úgy a leány haja és a költő neve között létesített összefüggés is ezt a funkciót
látja el. A „sztoikus bölcs” neve – Mutius – a latin ’mutus’ melléknévből származtatható, ami némát, szótlant jelent. Itt sztoicizmusát, rezignált nyugalmát és bölcs belátását jelenti, amely minden bizonnyal életkorából is fakad, hiszen vezetékneve – Argentinus – az ezüst szóból (argentum) eredeztethető, s talán ősz hajára (!) utal.
A Paulina második részében már nem szükséges a felosztást elvégeznünk: egy helyszínen, egy szereplő – maga az elbeszélő – nézőpontjából zajlik le minden. E nézőpont
pedig egyszerre belső és külső, de ez végső soron most egy és ugyanaz. A narrátor
önmagával paroláz, miközben az olvasóhoz szól. A monológ – dialóg alapja természetesen figuráinak beszéltetése. A költő és a bölcs párbeszéde.
A külső nézőpont fokozatosan válik tehát belsővé. Mindez pedig egy folyamatos –
már sokszor említett – belső fejlődés eredménye, melynek számos összekötő kapcsa
van. A már korábban kiemelteken kívül nem engedik elszakadni a fonalat a dichotómiák, kettősségek sem: meglopott kappadóciai hajóács – tolvaj hajóslegény; a Paulina
név jelentése – nagyság és hatalmasság, ami a novella végére a lányra jellemző lesz;
„A katona nevetett…–…A katona vére csurgott”; csöndes éjszaka – toporzékoló lány;
igazság – igazságtalanság. Ugyanezt biztosítják a dupla felkiáltások: „Tolvaj … tolvaj”;
„Disznók … disznók”; „Emberek … emberek”; „ártatlan … ártatlan”; „Gazemberek …
gazemberek”; „Caesar is gazember … Caesar is gazember”, és ezt a funkciót látják el a
paradoxonok is, a fent már említettek mellett természetesen a legfontosabb, a költő és
a bölcs dialógusából adódó, mely már a fejlődés beérése – azaz a narratív, egyáltalán
nem váratlan fordulat –, ahogy az elbeszélő, aki bölcs, de elsősorban költő, beleolvad
saját művébe:
– Nevetséges – jegyezte meg a bölcs. – Minden indulat nevetséges.
– Minden indulat fönséges – szólt a költő.
A költő szava ez, aki inkább nem foglal állást nyilvánosan, mert tisztában van vele,
hogy minden érték viszonylagos, és ezt csak az tudhatja, aki ismeri az ellentétes oldalak érveit. Már korábban, a Nero, a véres költőben hangot ad e nézetének Kosztolányi,
a nagy sztoikus, Seneca szájába adván véleményét a dolgok abszolút mivoltának hiábavalóságáról:
Költő voltam és bölcs. Közönyös, mint a természet. Csak az örökkévaló dolgokról volt
véleményem, de erre nem voltak kíváncsiak …. Mikor gondolkozni kényszerítettek, …
rájöttem, hogy az ő ügyükről, melyekről nekik csak egy véleményük volt, nekem legalább
két véleményem van, hol ez, hol pedig az, amilyen oldalról szemlélem. A költőben minden
megfér egymás mellett, jó és rossz, arany és sár …. Minden igazságnak két színe van, s én
mind a kettőt egyszerre láttam …. az egész igazság birtokomban volt, amit ők nem lettek
volna képesek elviselni.15

7

Vagy szintén ebben a regényben:
– Mi az igazság? – kérdezte Nero mohón.
– Az igazság? Jaj, nincs igazság. Azaz, annyi igazság van, ahány ember van.16
Kosztolányi Dezső Három arckép című, 1929(!)-ben írott karcolatában két ifjú irodalmár ír tanulmányt ugyanarról a költőről, teljesen más megközelítésben.17 A rövid
írás felépítése hasonló az elemzett novelláéhoz, ráadásul a tollrajz utolsó szakaszában
az elbeszélő maga szól, s szavai egyeznek a fent leírtakkal:
– Voltaképp mindkét arckép sikerült. Mindkettőjüknek igaza van, tehát egyikőjüknek
sincs igaza.18
Máshol pedig így fogalmaz:
(a költő – K.L.) Mindent és mindenkit ért egyszerre, az egész világot, s ami körötte van,
sár és fény, rongy és selyem, forradalom és konzervatizmus, csak anyag számára, melynek
hangulattartalmát magába hasonlítja, és örökkévalóvá teszi egy pillanatban.19
Érdekes, bár a jelen értelmezés szempontjait tekintve nem meghatározó jelentőségű
momentum, hogy a leány, végső elkeseredettségében, Caesart is átkozza. A diktátor
nevének említése egyfelől a Latin arcélek novelláinak korábban felvetett lehetséges
összehasonlító elemzése esetén szolgálhatna nélkülözhetetlen adalékkal20, másfelől
azonban a tárgyalt novella általam alkalmazott megközelítésének is lehet építőköve.
A lány átkozódása ugyanis mintegy hierarchikus sorrendet állít fel: „Gazemberek, gazemberek … Minden zsoldos gazember … Caesar is gazember.” – hogy mindez egy
keserves, átkos sóhajba fulladjon: „Jupiter…” A hierarchia természetesen nem tudatos,
hiszen Paulina nagysága őszinte igazságérzetében, naiv felfogásában rejtezik. Ez a természetesség kizárja a tudatosságot. Caesar káromlásából, a zsoldosokkal együtt való
emlegetéséből éppen a leány gondolkozásában lévő kuszaságra, rendszertelenségre
következtethetünk, melynek ellenpontja az átkozódás tagoltsága, megformáltsága. De
ez már az író finom, ravaszul foganatosított alakítása – úgy is lehetne fogalmazni:
a játék része.
A második fő részben végrehajtott – kiteljesedő – narrátori pozícióváltásból a költői szerep dominanciája csúcsosodik ki. Ennek ismeretében a Paulina című novellát
önértelmezésként, a világháborút követő megrendült időszak zavarában írt kiútkeresésként, az egyetlen biztos fogódzó, a költő alakjának játékkal enyhített önző feltálalásaként is felfoghatjuk.21 A költő pedig szükségszerűen bölcs is22, hiszen
Játék a költészet, de az elme játéka is.23
Ezért fontos, hogy a novellának a költő és a bölcs az igazi főszereplője – azaz maga
az író, Kosztolányi –, s Paulina csupán eszköz, hirtelen jött ihlet, valamint az ehhez
kapcsolódó képzetek szimbóluma. Ezt a megállapítást erősíti az a gondolat is, hogy:
„Az értelemnek szerepe van az alkotásban, de csak másodlagosan. Kosztolányi szerint
az értelem (és ezért: a tudatos szándék) nem lehet forrása a műnek. A mű megalkotásához azonban elengedhetetlenül szükséges.”24 Innen már csupán egy lépés az Estinovellákban megjelenő személyiség, annak megkettőződése, illetve az ehhez kapcsolódó problémák kérdése. Kosztolányi így fogalmaz az Esti Kornél egyik fejezetében:

8

„Alapítsunk társascéget. Mit ér a költő ember nélkül? És mit ér az ember költő nélkül?
Legyünk társszerzők. Egy ember gyönge ahhoz, hogy egyszerre írjon is, éljen is.25
Ez a néhány megállapítás két, az elemzésem végkifejlete szempontjából nélkülözhetetlen adalékkal szolgál. Egyrészt az itt megjelenő ’ember’: a bölcs, a tudás birtokosa,
a költői kettős szerep egyik képviselője, másrészt pedig: a hétköznapi ember, az átlagpolgár, vagyis az olvasó, akinek segítségével a mű új életre kel, s akit egyébként is
gyakran invitál játékra Kosztolányi Dezső (vö.: akár ismét a második mottó verssorával). Ez utóbbi szempontot tekintve, a regényből vett idézet a művészet hatalmának,
az életben való nélkülözhetetlenségének is meggyőző kifejezése.
A játék pedig a Paulina végére érve kiteljesedik, tisztán kirajzolódnak pólusai:
a megszemélyesített igazság az egyik oldalon, valamint az elbeszélő felold(ód)ása a bölcs
és a költő alakjában a másikon. A két különböző pólust a bölcs költő igazságszemlélete fűzi össze, amelynek lényege a szubjektív emberi természettel szembeni sztoikus
attitűd felvállalásában áll. „Az egység megvalósult.”26
A gondolatmenet azonban akár még így is tovább fokozható: költő, ki – ihlete támadván –
az ágyból kiugorva, föl-följegyezve egy mondatfoszlányt27,
íróasztalánál játszik az igazság gondolatával. Alkot.
Játék ez a mű tehát filozófiával, játék az olvasóval, a szavakkal, nevekkel – igazi
költői alkotás. Ugyanakkor játék a költői szereppel is, magának a költőnek a játéka,
a mindentudóé, aki a talán legféltettebb titokba, az ihlet pillanataiba is bebocsáttatást
enged számunkra az utolsó sorokban (ld.: 27. sz. jegyzethez kapcsolódó idézetet) –
ezzel vonva be végleg az olvasót is a játékba –, s viselt álarcát újból felvéve, sztoikus
bölcsességgel enyhít a tehetetlenség okozta fájdalmon:
Az igazság az utcán ment, és ordított. Mi pedig meghallottuk a szavát. Fölriadtunk
ágyunkból, nem bírunk többé aludni … Róla gondolkozunk. Az igazságról. Lásd, még
mindig erről beszélünk. Ez is valami.

JEGYZETEK
1

2

3

4

5

Belohorszky Pál: Tragikus öröklét a pillanatban (Gondolatok Kosztolányi Dezső prózájáról), Világosság, 1972. 11. (677–683) 683.
Angyalosi Gergely: A narrátor nézőpont-változatai Kosztolányi novellisztikájában, in:
Angyalosi Gergely: A költő hét bordája, Latin Betűk, Debrecen, 1996. (32-40) 33. (kiemelés tőlem). A kiragadott részlet azért is lényeges a Paulina elemzése kapcsán, mert
ebben a novellában a narrátor ’kívüllevősége’ egyben ennek ellentetjét is jelenti.
A novellaelemzés új módszerei, szerk. Hankiss Elemér, Akadémiai Kiadó, Bp. 1971.
A konferencia tanulmányai közül nem egy hasznos segítséget nyújtott a dolgozat megírásakor. Néhányra konkrétan hivatkozom is a kellő helyen.
Szegedy-Maszák Mihály: Metaforikus szerkezet a Kosztolányi – és a Krúdy-novellában, in:
Hankiss: i.m. (65–73 ) 65.
uo. 65.

9

6

7

8

9
10
11

12

13

14

15

16

17

18
19

20

21

A novellából vett idézetek lelőhelye: Kosztolányi Dezső összes novellája, Helikon Kiadó, é.n., sajtó alá rendezte és a jegyzeteket írta Réz Pál; 1201–1203. (A továbbiakban:
Összes…).
vö.: Paulina ~ Paulinus ~ paulus ~ paula: kevés, kicsi (szemantikailag továbbfűzhető:
jelentéktelen, gyönge, esélytelen, törékeny stb.).
A lavina hasonlathoz: a leány (paula!) hangja fokozatosan erősödik, s válik óriássá,
dörgedelmessé.
Paulinának az igazsággal való azonosítása a novella utolsó dialógusában történik meg.
Paulina hangja fokozatosan halkul el a sötét kis utcákban.
Lehet, hogy a törékeny, sokakban szánalmat ébresztő igazság kínzó égrekiáltása „az
üres égbolt felé”, valamint a vér és a piros bor metaforák adalékok lehetnek egy, Kosztolányi Dezsőnek a kereszténységhez való viszonyáról szóló tanulmányhoz?
Az egyes szimbólumok magyarázatához ld.: Szimbólumtár, szerk. Pál József, Újvári
Edit, Balassi Kiadó, Bp. 1997.
Ezt az állítást és a néhány sornyi stilisztikai fejtegetést Zsilka Tibor egy tanulmányára
alapozom, Zsilka Tibor: Négy novella stilisztikai elemzése statisztikai módszerrel, Helikon, 1970. 351–362., illetve in: Hankiss: i.m. 257–273.
Kosztolányi Dezső: Gyermek és költő, Pesti Hírlap Vasárnapja, 1930. július 13. in:
Kosztolányi Dezső: Ábécé, Nyugat Kiadó és Irodalmi R.T. é.n. 141.
Kosztolányi Dezső: Nero, a véres költő, Szépirodalmi Könyvkiadó, Bp. 1964. 259-260.
Érdekes, hogy Seneca feleségét – akihez primer szinten a monológ szól – szintén Paulinának hívják.
uo. 225. Bár konkrétan nem erről ír, de Nero-elemzésében Bezdán Györgyi is megemlíti egy jegyzetben a senecai objektív igazságot. (Bezdán Györgyi: „Mögötte, láthatatlan uszály, lebegett a végtelenség”, in: Tanulmányok Kosztolányi Dezsőről, szerk. Kulcsár
Szabó Ernő, Szegedy-Maszák Mihály, Anonymus Kiadó, Bp., 1998. 77. 14. sz. jegyzet).
Kosztolányi Dezső: Három arckép, in: Kosztolányi Dezső: Válogatott novellák és karcolatok, szerk. Réz Pál, Szépirodalmi Könyvkiadó, Bp., 1985. 713–714., Magyar Remekírók sorozat
uo. 714.
Kosztolányi Dezső: Költő és politika (vö.: Nero, a véres költő – K.L.), Pesti Hírlap, 1921.
október 23. in: Kosztolányi Dezső: Az élet primadonnái, gyűjtötte, sajtó alá rendezte
Urbán László, Palatinus-Intera Rt., Bp. 1997. 264., Palatinus könyvek (a cikket a szerkesztő a bizonytalan eredetű szövegekhez sorolta, bár erősen kosztolányis a stílus, s a
szövegben előforduló tények sem állanak messze a Pesti Hírlap publicistája életének
bizonyos jellegzetességeitől.). A fenti idézetek természetesen rokon vonásokkal rendelkeznek, de e hírlapi cikkrészletet különösen érdemes összevetni Seneca idézett monológjával.
A négy novella két-két, a társadalmi ’ranglétra’ szélső pólusain helyet foglaló ember
sorsát, életének jellegzetes pillanatait mutatja be. Paulina és Silus rabszolgák, Aurelius
és Caligula pedig egy világbirodalom korlátlan urai, de egy ilyen összehasonlítás elvégzéséhez természetesen számtalan más kiindulópont is kínálkozik.
A költői szerep hasonló apoteózisa, költő és bölcs, költészet és értelem – érzés és értelem – szembeállítása jelentkezik Kosztolányi Önmagamról c. írása harmadik részének
negyedik fejezetében is: „Az értelem ítélete által tudhatom meg, hogy miről érdemes
írni, és miről nem, hogy hol kezdődik a költészet határterülete. A költészet határterülete ott kezdődik, ahol az értelem már tehetetlen.” (Kosztolányi Dezső: Önmagamról /
III, in: Tükörben: Kosztolányi Dezső, összeállította Réz Pál, Századvég Kiadó, Bp. 1993.
4. fejezet, 11.).

10

22

23
24

25
26

27

A bölcs azonban nem szükségszerűen költő (ld.: 21. sz. jegyzet). Nem véletlen, hogy az
utolsó mondat a novellabeli költő szájából hangzik el, melyben – ha ez a szöveg szintjén nem is jelenik meg – összemossa az ellenérveket, s egy bölcs megállapítással befejeződik a novella (ld. az elemzés utolsó mondatát.).
l. a 14. sz. jegyzetet, 138.
András Sándor: Kosztolányi Dezső és a művészet öncélúsága, in: András Sándor: Játék
vagy kaland, Jelenkor 1998. 246.
Kosztolányi Dezső: Esti Kornél, in: Összes…, 769.
Kiss Ferenc: Esti Kornél és a Kosztolányi-novella, Itk. 1969. (47-62) 61. Kosztolányi
gyakran alkalmazott fogásait Angyalosi Gergely is megemlíti, már idézett tanulmányában: „Különböző személyek lényegi azonosságáról, egy és ugyanazon személyiség
titokzatos megkettőződéséről vagy két szereplő közötti személyiségcseréről szól talán
a legtöbb Kosztolányi-novella.” (Angyalosi: i. m. 34.).
Kosztolányi Dezső: A költő, Pesti Hírlap, 1933. február 14. in: Kosztolányi Dezső: Sötét bújócska, szerk. Réz Pál, Szépirodalmi Könyvkiadó, Bp. 1974. 25. 3. k.

Paulina
Az Aventinuson volt egy kurtakocsma. Matrózok jártak oda éjszakánként, s piros
bort iddogáltak. Paulina, a kis maszatos konyhalány hordozta a tálakat. Vörös haja
volt, és kék szeme. Egyszer, amint elhaladt egyik asztal mellett a pörkölt hallal, valami
kappadóciai hajóács ijedten a tunikájához kapott, és fölugrott.
– Hol a pénzem? Megloptak. Tolvaj – rivallt –, tolvaj.
Kavarodás támadt. Közben a tolvaj – egy hajóslegény – kereket oldott.
– Ez volt – mondták többen, s körülvették Paulinát. A lármára az utcáról két
praetori katona rontott be, csörrenő karddal: az éji őrség.
Elővették a rabszolgalányt.
– Ide azzal a pénzzel.
– Nincs nálam.
– Akkor velünk jössz, babám.
– Nem – sikított Paulina –, nem. Én ártatlan vagyok – s meg se moccant.
– Indulj – vezényelt az egyik katona – az alacsony és kancsal –, s úgy meglökte
a lányt, hogy az kitántorgott az utcára.
Ott megint csak állt, mint a cövek.
Erre a másik katona – a magasabbik – a karjához ért.
– Ne nyúlj hozzám – ordította a lány. – Hagyj engem. Mert megharaplak.
A katona nevetett.
De amikor megragadta a karját, hogy előretuszkolja, a lány ráugrott, mint egy
vadmacska, s végigkarmolta az orrát. A katona vére csurgott.
Most a kancsal próbálkozott. Paulina hirtelen feléje fordult. Arcul köpte.

11

– Disznók – sivalkodott, s kibomlott vörös haja, és izzott a kék szeme –, disznók.
Emberek, segítsetek. Emberek, én egész nap dolgozom, szegény vagyok, ártatlan,
esküszöm az anyám sírjára, és édesanyám sírjára, ártatlan. Emberek, emberek.
Az emberek, akik a csöndes nyári éjszakában ballagtak, ámulva nézték a két
zsoldost. Dulakodtak a lánnyal, ököllel-karddal verték. Mégse bírtak vele.
Aztán fölnyalábolták, s úgy vitték.
– Dögök – üvöltött a levegőben, kalimpálva lábaival –, dögök. Öljetek meg.
Gyilkoljatok. De azért kikiabálom, hogy ez a ronda, ez a kancsal, múltkor a kocsmában
meg akart ölelni. Gazemberek, gazemberek. Mindnyájan gazemberek. Minden zsoldos
gazember. Az uratok, Caesar is gazember. Caesar is gazember. Jupiter – hadonászott
a kezeivel az üres égbolt felé.
A szörnyű ordításra, mely nem csitult Róma utcáin, fölébredtek az emberek.
Hálóköntösben, papucsban csoszogtak a kapuk elé, s hallgatták ezt a vad rikácsolást,
a hangot, az óriás hangot, mely utcáról utcára haladt a rabszolgalánnyal együtt. Sárga
telehold lebegett a Colosseum fölött.
Amikor Mutius Argentinusnak, a sztoikus bölcsnek villája elé értek, a lány még
mindig átkozódott, dühöngött. Hangja el nem rekedve rikoltozott az éjszakában.
A bölcs ezen a kései órán Rufusszal, a költővel csevegett az atrium szökőkútjánál.
Mind a ketten fölálltak a márványpadról, s bámultak, míg a jajveszékelő némbert el
nem cipelték. De hangját még azután is sokáig hallották a sötét kis utcákból.
– Miért kiabál? – kérdezte a bölcs. – Mit akar?
– Igazságot – felelte a költő.
– Nevetséges – jegyezte meg a bölcs. – Minden indulat nevetséges.
– Minden indulat fönséges – szólt a költő. – Milyen fönséges volt ez a lány, milyen
hatalmas. Aki haragszik, az, akinek igaza van, hatalmas. Ennek a lánynak is igaza lehet.
– Miért gondolod?
– Mert úgy haragudott.
– Mit ér vele? – kérdezte tűnődve a bölcs. – Az őrszobában majd agyba-főbe verik.
Vagy el se jut odáig. Belökik a Tiberisbe.
– Az mindegy – mondta a költő. – Az igazság az utcán ment, és ordított. Mi pedig
meghallottuk a szavát. Fölriadtunk ágyunkból, nem bírunk többé aludni, nem tudjuk
folytatni előbbi vitánkat. Róla gondolkozunk. Az igazságról. Lásd, még mindig erről
beszélünk. Ez is valami.
1929

12

