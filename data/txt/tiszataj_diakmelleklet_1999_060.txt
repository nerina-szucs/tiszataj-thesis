A TISZATÁJ DIÁKMELLÉKLETE
1999.

60. SZÁM

ÁPRILIS

VADAI ISTVÁN

A Kidron patakon túl
Pilinszky János: Négysoros
Alvó szegek a jéghideg homokban.
Plakátmagányban ázó éjjelek.
Égve hagytad a folyosón a villanyt.
Ma ontják véremet.
Pilinszky János életművének egyik legismertebb, legtöbbet elemzett darabja a Négysoros. Ettől
persze nincsen könnyebb dolgunk. Nyilvánvalóan meg kell ismételnünk azokat az állításokat,
amelyeket helytállónak tartunk, az elemzés célja
pedig az lehet, hogy ennél azért többre jussunk.
A vers első olvasásra összefüggéstelen képsornak tetszik, aminek az az oka, hogy hiányzanak
belőle a kapcsolóelemek. A négy sor, négy egyszerű mondat, négy különálló képet jelenít meg,
s az olvasóra van bízva, hogy összefűzze őket,
hogy szerkezetet teremtsen. Vegyük sorra a képeket, vegyük szemügyre a költemény alkotóelemeit, s közben kutassuk fel azokat a mozzanatokat, amelyek segítenek tisztázni a szerkezetet!
Alvó szegek a jéghideg homokban. A mondatnak
nincsen jelölt állítmánya, a legegyszerűbben egy
létigét illeszthetünk a helyére: a szegek vannak.
A folyamatos melléknévi igenév is alkalmas arra,
hogy átvegye az állítmányi szerepet: a szegek alszanak. Akárhogyan is egészítjük ki a mondatot,
aktív cselekvés nélküli képet kapunk. A jéghideg
jelző negatív érzeteket kelt, további információ

PILINSZKY JÁNOS
(1921–1981)

Az életrajzi tényeknél
azonban fontosabb a vers
értelmezése szempontjából
az a költői alapállás, amely
Pilinszky verseit jellemzi.
Katolikus költő volt, bár ezen
a besoroláson maga is többször finomított. Azt hangsúlyozta, hogy a kérdés túlzott
leegyszerűsítése, ha azt
mondjuk: hívő. Számára a hit
folytonos önmeghatározást, el
nem múló létfilozófiai problémát jelentett…

nélkül is éjszakai helyszínre gondolhatunk, s ezt a sor első szava azonnal meg
is erősíti. Ebben a környezetben a szegek is barátságtalan, fenyegető jelentéstartalmat kapnak. Nem egyszerűen alszanak, alattomosan várakoznak, hogy valakit megsebezzenek. A homok természeti környezetet sejtet, s mivel nincs
további támpontunk, meghatározatlan, behatárolatlan, tág homokos tájat,
valamilyen tengerpartot képzelhetünk mögé. Összegezve: értékhiányos, kifosztott helyszín, időtlen és passzív állapot jellemzi az első versmondatot.
Plakátmagányban ázó éjjelek. Legelőször a korábbi mondathoz kapcsoló
azonosságok tűnhetnek fel. Mintha párhuzamos lenne a két sor, azonos szófajú alkotóelemekből épülnek fel, azonos toldalékok állnak a szavak végén:
alvó–ázó
szegek–éjjelek
homokban–magányban
Ennek a mondatnak sincsen állítmánya, a legegyszerűbben egy létigét illeszthetünk a helyére: az éjjelek vannak. A folyamatos melléknévi igenév is
alkalmas arra, hogy átvegye az állítmányi szerepet: az éjjelek áznak. Akárhogyan is egészítjük ki a mondatot, aktív cselekvés nélküli képet kapunk. Az
azonosságok után a különbségek is előtűnnek. Az első sorban a hely volt
konkrétan meghatározható (homokban), az időpontra csak utalás történt (alvó,
jéghideg homok). A második sorban az időpont a konkrét (éjjelek), a helyre,
környezetre csak áttételes utalás történik (plakát). Az időpont azonos az első
sor kikövetkeztetett idejével, mindkét sorban éjszaka van. A helyszín azonban
különböző, a behatárolatlan tágas térségből városi, emberek lakta helyre jutottunk.
A plakátmagány egyéni szóalkotás terméke, meghökkentő, nagyon plasztikusnak érezzük. De inkább érezzük, mintsem értjük. Mondatbeli szerepe alapján az éjjelek állapothatározója, ám az összetett szó jelentése nem világos. Lehet
minőségjelzős szerkezet: plakátszerű magány, lehet birtokosjelzős: a plakátnak
a magánya. Ezek alapján a szót fok/mérték-határozónak is érthetjük: az éjjelek
magányosságának totális voltát fejezi ki. Hiszen a plakátnak az a feladata, hogy
sokan megnézzék. A tömegkommunikáció eszköze. Ha itt a magánnyal függ
össze, akkor ennek komoly oka van. Természetes oka lehet az éjszakai időpont, amikor nincsen senki az utcán. Természetes oka lehet az eső, hiszen
esőben megintcsak nem nézegetünk plakátokat. Ám lehet a plakát ezektől
függetlenül is magányos. Akkor is, ha megnézik, mert esetleg csak unott,
közömbös, futó pillantásra méltatják. Akkor is magára marad, ha már lefoszlik
a hirdetőoszlopról vagy házfalról, ha értékét vesztette. S noha a sorban nem
a plakátok áznak, a versmondat nem mondja, hogy ezek a hirdetmények hámlanak a falról, mégis jelen van a képben ez is. A váratlan szóalkotás mozgásba

2

hozza a mondatrészek közötti viszonyokat, s azok jelentésük szerint is rendeződnek. A konkrét tárgy, a plakát közelebb kerül az ázik igéhez, mint a fogalmi éjjelek, amely inkább időhatározónak lenne szokásosabb.
A magányos éjszaka üressége visszasugárzik az első sorra is. Ha eddig nem
figyeltünk volna fel rá, most tudatosul bennünk, hogy az első mondat is néptelen, magányos. A szegek azért várakoznak, mert nincs jelen senki. Azonos
tehát az éjjel, és az üresség, a magány. Ez arra ösztökélhet bennünket, hogy
a második sor helyszínére is figyeljünk. Csak utalásszerűen van ábrázolva a város, de el tudjuk képzelni. Sötét utcák, néptelen terek, sehol senki, csak egyhangú eső mossa a kövezetet, a falakat, a plakátokat. Hideg, barátságtalan környezet. A sor ritmusa precízen szabályozott, s ez mintha a városi környezet
szabályos, tervezett voltával függene össze:
Plakátmagányban ázó éjjelek.
∪–|∪–|∪–|––|∪–
Mintha a mérnöki pontossággal szerkesztett ritmus a sakktáblaszerűen rendezett helyszínt illusztrálná. A többi sor is jambikus lüktetésű, de egyik sem
mutat ilyen konok lüktetést. A kockadzsungel üressége így még nyomasztóbb.
Emberek lakta hely emberek nélkül. Kiüresedett, értékeitől megfosztott, kopár világ. Az éjjelek többesszámban áll, emiatt határozatlan idejű, hosszan
tartó, általánosnak tekinthető állapotot érzékelünk.
Égve hagytad a folyosón a villanyt. Ez a sor hirtelen változást hoz. A megelőző kettőt hasonlónak véltük szerkezetében, hangulatában; ezt inkább eltérőnek látjuk. Igei állítmány szerepel a sorban: hagytad. Igaz, hogy ez is paszszív, nem a cselekvésen, hanem egy cselekvés hiányán van a hangsúly. Vagyis
a bekövetkezett állapot a lényeges: a villany égve van. Így, magyartalanul pontos, hogy állapotot fejezzen ki. Az időpont továbbra is éjszaka lehet, ezt sugallja a megelőző két sor is, ezt erősíti a villany is. Ha nem égne, sötét lenne.
A helyszín határozott, valószínű, hogy a lírai én lakására vonatkozik.
Én és Te. Felbukkant két szereplő. Az Én tulajdonképpen majd csak a negyedik sorban kerül elő, itt a harmadikban a folyosó jeleníti meg, az a helyzet,
hogy a kép a két előzőhöz képest szűkebb, már az intimszférán belüli, személyes. A megszólított Te feltételezi az Ént, s a két személy közötti viszonyt.
Természetes alaphelyzetként azt gondolhatjuk: az Én, a versbeli Én, Pilinszky
alakmása, azaz férfi; a Te pedig társa, vélhetően az élettársa, azaz nő. Képzelhetnénk másképpen is, de feleslegesen túlbonyolítanánk saját értelmezői, olvasói helyzetünket. Örök alapképlet kínálkozik önként: egy férfi és egy nő személyes kapcsolata. Ennek a helyzetnek nem mond ellent semmi, s amíg ilyen
ellentmondásba nem ütközünk, nincs okunk eltérni tőle.

3

A nő távozott, a férfi egyedül maradt az üres lakásban. Ezt nem a verssor
mondja, hiszen abban csak az üres folyosó látványa szerepel; erre a megelőző
sorok alapján következtetünk, azok értékhiányos, kopár, magányos hangulatából. Kizárhatjuk azt az egyébként logikailag lehetséges helyzetet, hogy a nő
hazaérkezése után hagyta volna égve a villanyt. Nem. A jéghideg homok, a magányban ázó éjjel után az Én magánya fejeződik ki a dísztelen, sivár folyosó
látványában. Meggyőződésem, hogy az olvasók legtöbbje egyetlen, drótszálon
függő, 40-es égőt képzel a folyosóra.
Elmentél, és egyedül maradtam – ezt fejezi ki a harmadik sor. Az Én legszemélyesebb magányosságát, azt, hogy elhagyták. A kapcsolatuk megszakadt,
alighanem végérvényesen, örökre, jóvátehetetlenül.
Ma ontják véremet. Kérlelhetetlen következtetésként áll a vers végén a negyedik sor. Rövidsége azonnal figyelmeztet eltérő voltára. Határozott állítmánya van: ontják. Az előző sorok alanya jelölt volt (szegek, éjjelek, Te), itt
azonban határozatlan, általános alany szerepel, nem a cselekvő a fontos, hanem
a cselekvés, illetve a cselekvés tárgya, az Én. Valóban tárgyként szenvedi el azt,
ami történik, illetve ami történni fog. A mondat formailag jelenidejű, a ma
azonban közeli jövőre vonatkozik, tehát a mondat jelenidejű alakkal kifejezett
jövőidőben áll.
Ha valakinek a vérét ontják, akkor meghal, méghozzá megsebezve pusztul
el. Biztosan nem kötél, vagy méreg végez vele, hanem éles vagy szúró fegyver.
Az ont igealak ünnepélyes, választékos. Nem egyszerűen folyik a vér, nem
kiömlik, hanem kiontják. A kivégzést ettől szertartásszerűnek érezzük. Az én
nem tiltakozik ellene, pontosabban szólva, ennek semmi jelét nem adja. Elfogadja, elszenvedi, eltűri a mások által rámért halált. Emelt fővel fogadja,
mint egy mártír. Van ebben valami magamutogatás, valami narcizmus. Mintha
az Én az előző sorbeli nőnek azt mondaná: látod, belepusztulok abba, hogy
elhagytál. Az önsajnáltatás némi reményt sejtet, kapaszkodást a másikba; és
reményvesztettséget is, mindennek a feladását, komor beismerést.
A sorról sorra haladó értelmezés után vizsgáljuk meg a vers szerkezetét! Az
elemzés elején említettük, hogy hiányoznak a sorok közötti nyelvi kapcsolóelemek, nincsenek kötőszavak, utalószavak. Egy gyors kitérő erejéig nézzünk
meg egy rövid Pilinszky-verset:

Életfogytiglan
Az ágy közös.
A párna nem.
A két sor között ellentét van, erre a nem szócska utal. De többféle viszonyt
el tudunk képzelni. Például: Az ágy közös, de szerencsére a párna még nem.

4

Az ágy közös, sajnos a párna még nem. Az ágy már közös, a párna még nem...
stb. Egyik torzítás sem jogos, sőt a vers működése éppen azon alapszik, hogy
nem tudunk dönteni. A lehetséges mögöttes szándékok között vibrál a szöveg,
s közben éppen a mögöttes szándékok etikusságáról, az önzésről és önzetlenségről szól. A kapcsolóelemek hiánya tehát egyrészt nem véletlen, másrészt
arra ösztönzi az olvasót, hogy kapcsolatot teremtsen a sorok között.
A Négysoros szövegében eddig csak a lineáris szövegkohéziót biztosító mozzanatokat figyeltük, s csak a háttérben húzódott meg a magányosság, mint globálisan verset szervező alapmotívum. Miféle rend tereli a költeményt szigorú
mederbe? A sorok hasonlósága és eltérései kétféle lehetőséget teremtenek.
Az első megoldást nevezhetjük párhuzamosan ellentétező szerkezetnek.
Először az első két sor párhuzamosságát vettük észre, s ezzel szembeállíthatjuk
a második két sor személyesebb tartalmát, az Én és Te világát. Ekkor a vers
két közel azonos terjedelmű félre bomlik:
A (1. – 2.)

↔

B (3. – 4.)

Az A-val jelölt rész személytelen, csak tárgyak népesítik be. Hideg, sötét,
üres világ. Az első sor a természeti létezők világa, a második a mesterséges
alkotásoké. Térben és időben egyaránt bizonytalanul határoltak. A B-vel jelölt
rész a személyes környezet, az Én és Te világa. Kapcsolat nélküli, üres, fájdalommal és szenvedéssel jellemezhető világ. A két fél vers két különálló szférát
ábrázol, de a köztük levő kapcsolat nem ellentétes. Az A-val jelölt rész lehet
a másik metaforája, mint azokban a népdalokban, ahol természeti kép vezeti
be a személyes kapcsolatokról, érzelmekről szóló részt. Merészebb elemzők
még azt is megpróbálhatják, hogy a két félverset részleteiben feleltessék meg
egymásnak. Eszerint az alvó szegek és az égő villany felelne egymásra, a sorok
funkciótlan, várakozó tárgyai. A második sorban hulló eső pedig a negyedik
sorban hulló vért idézheti fel. A félrímes szerkezet is segíti az 1.–3., és 2.–4.
megfeleltetést. Az egymásnak megfelelő sorokat a hangok szintjén megfigyelhető azonosságok jellemzik:
homokban – folyosón
éjjelek – véremet
A szavak jelentésére figyelve ellentétpárokat vehetünk észre, megint az
előbbi szerkezetnek megfelelően:
jéghideg – égve
ázó – ontják
A második szóba jöhető szerkezeti megoldást haladványos vagy következtető szerkezetnek nevezhetjük. Ez talán logikusabbnak tűnhet, de egy lírai mű

5

nem feltétlenül szerveződik köznapi logika szerint. A következtető szerkezet
úgy épül fel, mintha az első három sor lenne a premissza, a negyedik pedig
a konklúzió:
(1. – 2. – 3.) → 4.

Az első három sor egy-egy jelentésmozzanattal viszi tovább a verset. Mivel
mindegyik állóképszerű, nevezhetjük picturának. Pictura típusú verset általában térben tagolunk további egységekre. (Csokonai: Konstancinápoly című
versében így jutunk térképészeti távlatból városi utcaképhez, majd innen tovább a hárembe, azaz szobabelsőbe. A hasonlat mulatságos, hiszen a Négysoros
homokja itt a Boszporusz partjává változik, a plakátos utca Sztambul nyüzsgő
kavalkádjává, az intim, de szomorú folyosó pedig fülledt erotikájú hálószobává. Talán illendőbb másik példát keresni. Petőfi: Az alföld című versében
először a felhők közeléből szemléljük a tájat, majd alább ereszkedünk a csárda
szintjéig, végül az árvalányhaj hűs tövéig hajolunk. A kameramozgás felülről
lefelé tartó, s eközben a látókör egyre szűkül. Aztán egy váratlan mozdulattal
ismét a végtelenig látunk, s ez a hirtelen mozdulat illusztrálja a vers befejeződésének érzelmi hőfokát, hogy a költő mennyire őszintén ragaszkodik ehhez
a tájhoz.)
A Négysoros első sora behatárolatlanul tágas, belefér az egész világ. A második sor szűkebb, már egy konkrét helyszínen, ember építette városban vagyunk. A harmadik sor tovább szűkít: magánlakás szűkös folyosóját látjuk.
A három sort közös tulajdonságok jellemzik, mindegyik nyomasztó, barátságtalan, kopár, néptelen, magányos. A térbeli szűkítés ezeknek a tulajdonságoknak a fokozását eredményezi. Barbár módon lefordítva ezt az olvasatot: Az
egész világ barátságtalan és üres, még az emberek lakóhelye is néptelen és nyomasztó, ráadásul Te is elhagytál.
Az elemzés legelején a kapcsolóelemek hiányára hívtuk fel a figyelmet.
A versmondatokat valóban nem kötik össze utalószavak, kötőszavak. A térbeli
mozgás tereli egy irányba a mondatokat, s így a negyedik következtetésszerűen
zárja a verset: Egyedül maradtam, még Te is itt hagytál, ezért meg fogok halni
– folytathatjuk az előző értelmező egyszerűsítést. Vagyis a kérlelhetetlenül
bekövetkező halál oka: az emberek közötti kapcsolat hiánya. Hiányzik minden érték, de különösen a személyes kapcsolat, a szerelem. Ez az egzisztencialista gondolat a 20. század művészetének egyik kulcsproblémája. A teljesség
iránti vágy beleütközik a valóságba, a töredékességbe, beteljesülhetetlenségbe,
s végül Pilinszky egyik kulcsproblémájába, a megváltatlanságba.
Ám ha épp itt járunk a megváltás motívumánál, ideje felfigyelnünk a Négysoros biblikus utalásaira. A negyedik sor kínhalála, sőt emelkedett tónusú mártírhalála már önmagában is Jézusra vonatkoztatható, s ezt kétségtelenné teszik

6

az első sor homokban lapuló szegei. Jézust szegekkel feszítették keresztre, s halálával váltotta meg az emberiséget, magára vállalva bűneinket. A versbeli Én
tehát Jézus-parafrázis. Profán-e ez a megfelelés? Elsőre talán igennel válaszolhatunk, hiszen egy halandó ember hasonlítja magát Jézushoz. Fájdalmát az
ő fájdalmához, szenvedéseit a világ minden kínjához, halálát a keresztény hit
legszentebb misztériumához. De hát a művészettől sohasem volt idegen sem
a profanizálás, sem a hétköznapi világ misztériummá avatása. Pilinszky esetében pedig egészen érthető helyzetben, életmű szinten hitelesített vallásos kontextusban olvassuk a verset.
Mindeddig úgy tettünk, mintha a Négysoros független lenne a Pilinszkyéletműtől, úgy mintha nem ismernénk Pilinszky János személyiségét, magatartását, életrajzi körülményeit. Az óvatosság indokolt, hiszen a modern irodalomelméleti iskolák rendre hangsúlyozzák, hogy a műalkotás értelmezéséhez
nem helyes azon kívüli elemeket figyelembe venni. Mi szükség volna a költő
életrajzi tényeire? Én magam sem szeretem, ha kisiskolás diákjaim verselemzés
helyett azt mondják fel, hogy hova járt Petőfi Sándor iskolába, s hol katonáskodott. Az irodalomtörténet persze éppen ezeket az adatokat rögzíti előszeretettel. De nem ok nélkül! A filológiának ugyanis olyan kérdésekre kell válaszolnia, hogy egy költő melyik verse készült előbb vagy utóbb, s ehhez minden momentumot ismernie kell. Az irodalomtörténész inkább detektív, mint
műítész. A verselemzőt inkább a szöveg érdekli, mint az életrajz. S ugyanez
elmondható a kontextusról is. Egy mű értelmezésénél elsősorban azt a művet
kell faggatni, amit vizsgálunk, nem a többit.
De nem minden mű közelíthető meg azonos módon. Képtelenség lenne
Radnóti Miklós: Erőltetett menet című versét úgy értelmezni, hogy nem veszek
tudomást a költő helyzetéről, vagy arról, hogy a versében említett Fanni valóban a felesége volt. Képtelenség úgy értelmezni József Attila: Születésnapomra
című versét, hogy közben megfeledkezem a költő életrajzáról, arról a bizonyos
epizódról, ahogyan Szegedről eltanácsolták. Ugyanígy szükség van gyakorta
a költő többi versének ismeretére is, hiszen az önálló művek is viszonyulnak
egymáshoz: Radnóti eclogái egymás testvérei, hiába önálló versek; József Attila kései versei közös motívumokat tartalmaznak a Szabad ötletek jegyzéke két
ülésben című feljegyzéssel. Eltekinthetek ezektől a művektől, de szegényebb
leszek nélkülük. Olyan támpontok ezek, amelyek valóban támasztják a művet.
Nélkülük az elemzés túlontúl steril, csak légüres térben mozoghat.
Pilinszky versének konkrét életrajzi hátteréről a következőket tudjuk.
A Négysoros 1956 júliusában jelent meg a Csillag című folyóiratban. A Harmadnapon című kötet szerint még 1955-ben keletkezett. A költő 1955. október 12-én
kötött házasságot Márkus Annával, s körülbelül kéthónapi együttélés után
elváltak. A költő maga mondta el egy interjúban (Tasi József: Költő, sakk-matt
helyzetben, Új Forrás, 1983. április. 5–23.), mi motiválta a verset: „A feleségem,

7

amikor elhagyott, égve hagyta a folyosón a villanyt, az utolsó sor pedig arra utal,
hogy aznap volt a válóperem.”
A harmadik sor képe olyan intenzív, hogy később is felbukkan Pilinszky
műveiben. Szépprózai írásai között akad egy, amelyik szinte szó szerint idézi
elemzett versünket, felidézi ezt a bizonyos éjszakát. A Három etűd a bűnről II.
részében (Az ítélet) a következő bekezdés olvasható:
„Épp jövök haza. Tompa és üres vagyok a veszteségtől. Besötétedésig bolyongtam
az erdőben, hogy időt adjak neki a szóváltás nélküli távozásra a kettőnk számára
bérelt villából. Holnap én is elutazom, bezárom a házat, leadom a kulcsokat, és
vonatra szállok. Erőtlen, mondhatnám kivérzett kézzel nyomom le a félig-meddig
idegen, sokáig belakott, de mostanra annál inkább elidegenedett villa ajtaját.
A sötét hallban meglepetten látom a keskeny fénycsíkot szobájának ajtaja alatt.
Izzó fémszál a küszöbön... Valósággal megvakít. Fáj. Égve hagyta volna a villanyt,
miután eltávozott?”
Az életrajzi tényeknél azonban fontosabb a vers értelmezése szempontjából
az a költői alapállás, amely Pilinszky verseit jellemzi. Katolikus költő volt, bár
ezen a besoroláson maga is többször finomított. Azt hangsúlyozta, hogy a kérdés túlzott leegyszerűsítése, ha azt mondjuk: hívő. Számára a hit folytonos
önmeghatározást, el nem múló létfilozófiai problémát jelentett. Életművét szokás úgy korszakolni, hogy a második világháborús emlékképeket követő két
nagyobb korszaka: a megváltatlanság, illetve a megváltottság témakörében fogan. A Harmadnapon című kötet még a legelső korszakból való, ahol a század
második világégésének iszonyata mosódik össze apokaliptikus vízióvá. Egyszerre jellemzi a költőt a láger-élmény és a prófétikus, biblikus hangnem.
Elemzett versünket a kötetben közvetlenül az Apokrif előzi meg, s feltétlenül
a Négysoros szövegkörnyezetébe tartozik még a Ravensbrücki passió, a Harmadnapon és a Jelenések VIII. 7. Az Újszövetség könyveiből Jézus szenvedéstörténetének, a feltámadásnak, illetve az apokalipszisnek a motívumai fontosak, de
például az Apokrif szövegébe a tékozló fiú története is beleszövődik. Nem feladata elemzésünknek, hogy részletesen foglalkozzon ezekkel a versekkel, ez
túlságosan összetett feladat lenne. Szorítkozzunk most csak arra, hogy a Négysoros vallásos motívuma nem független a többi verstől. A Jézus szerepébe helyezkedő Én nem hirtelen adódó profán ötlet, hanem átgondolt, vállalt, és
többféleképpen is megfogalmazódó költői magatartás. Szög és olaj lehetne címerem – írja egy későbbi versében (Címerem, 1971.).
Ha így van, akkor a négy sorban további részleteket illeszthetünk a helyére. A versbeli éjszaka nyilván a keresztrefeszítés napja, azaz nagypéntek
előtti éjjel. Nagycsütörtök magányos éjszakája. Talán szerencsés felidézni az
evangéliumi szöveghelyet egy magyar versen keresztül, amely pontosan ezt a
nagycsütörtöki örök elhagyatottságot mutatja meg:

8

Dsida Jenő: Nagycsütörtök
Nem volt csatlakozás. Hat óra késést
jeleztek és a fullatag sötétben
hat órát üldögéltem a kocsárdi
váróteremben, nagycsütörtökön.
Testem törött volt és nehéz a lelkem,
mint ki sötétben titkos útra indult,
végzetes földön csillagok szavára,
sors elől szökve, mégis szembe sorssal
s finom ideggel érzi messziről
nyomán lopódzó ellenségeit.
Az ablakon túl mozdonyok zörögtek,
a sűrű füst, mint roppant denevérszárny,
legyintett arcul. Tompa borzalom
fogott el, mély állati félelem.
Körülnéztem: szerettem volna néhány
szót váltani jó, meghitt emberekkel,
de nyirkos éj volt és hideg sötét volt,
Péter aludt, János aludt, Jakab
aludt, Máté aludt és mind aludtak...
Kövér csöppek indultak homlokomról
s végigcsurogtak gyűrött arcomon.
Az Újszövetségi szöveghely két mozzanatot kapcsol össze, egy misztikus,
titokzatos jelenséget, Jézus vérrel verítékezését, valamint egy hétköznapian
emberit, azt, hogy a tanítványok elalusznak: Ezután kiment, és szokása szerint
elindult az Olajfák hegyére. A tanítványok is elkísérték. Amikor odaért, kérte őket:
„Imádkozzatok, nehogy kísértésbe essetek.” Aztán odébment úgy egy kőhajításnyira
és térdre borulva imádkozott: „Atyám, ha akarod kerüljön el ez a kehely. De ne az
én akaratom teljesüljön, hanem a tied.” Megjelent neki az égből egy angyal és megerősítette. Halálfélelem kerítette hatalmába és még buzgóbban imádkozott. Verejtéke, mint megannyi vércsepp hullott a földre. Aztán abbahagyta az imát és viszszament a tanítványokhoz. Azok közben elaludtak bánatukban. (Lukács 22. 39–
45.) Máté evangéliumában a tanítványok azért alszanak el, mert a lélek ugyan
készséges, a test azonban erőtlen. (Máté 26. 41.) Dsida Jenő versében a váróterem
fullasztó sötétjében alszanak el az utasok, s csak a költő éli át a magárahagyatottság minden fájdalmát. A tanítványok neveit sorolja, de mindenki, minden

9

ember alszik, akivel pár jó szót lehetne váltani. Szerettem volna – írja, s ebben
a múlt idejű feltételes igealakban van jelen a jóvátehetetlen magány. A sötét,
nyirkos, hideg éjszakán, a nagycsütörtöki imahelyzeten túl a fájdalmas magány
köti össze Pilinszky és Dsida versét.
Miután sorról sorra haladva értelmeztük a szöveget, a magány motívumához kapcsoltuk a szöveg vallásos szimbólumait. De nem zárhatjuk le az elemzést anélkül, hogy a költemény címét ne vizsgálnánk meg. Négysoros. Miért ez
a vers címe?
Lírai művek esetében a cím általában igen lényeges. Gyakran olyan támpontot ad, ami segít az értelmezésben, sőt olyat, amely átértelmezi a szöveget.
A cím általánosíthat, konkretizálhat, utalhat. Minél rövidebb egy költemény,
annál súlyosabb a címe. Pilinszky költői nyelvére jellemző a tömörség. Minden szava súlyos, pontosan kimért súlyú. A Négysoros egyetlen szava sem jelentéktelen. Mentes minden sallangtól. Rövid vers nem is igen tehet mást, nem
tűri a mellébeszélést.
Szokás azt mondani, hogy ilyen esetekben a cím a vers nulladik sora. Ezzel
a meghatározással csak félig lehet egyetérteni. Kétségtelen, hogy a cím általában kiegészítő információt hordoz, de nem egyenrangú a vers soraival. Ha már
egyenrangú társat keresünk neki, akkor az inkább az egész vers. Nem egyes
sorokkal áll szemben, így nem is melléjük sorakozik fel. Nem egyetlen többletsor, amely ráadásul legelső, hanem az egész költemény megnevezése, meghatározása. Jelen esetben pontosan így is van, a cím nem más, mint a vers neve.
A cím azt állítja, hogy a vers terjedelme éppen négy sor. Metanyelven beszél a költeményről, tehát nem vesz részt a költemény szövegében. Külső,
elsőre lényegtelennek tűnő tulajdonságot nevez meg. Mintha távolság lenne
cím és mű között. A megnevezés közömbösséget színlel. Kopár, jellegtelen,
személytelen. És éppen ezzel a tulajdonságával rögtön köze is van a vers jelentéséhez, hiszen az éppen ilyen kopár, jellegtelen, személytelen világot ábrázol.
De miért fontos, hogy a költemény milyen terjedelmű? Miért hívja fel
a költő erre a figyelmünket? Lehet, hogy a cím elhibázott lenne, ha bármi mást
állítana. Könnyű lenne olyan címeket ajánlani, ami rontana a vers hatásán.
(Mondjuk lehetne: Magány, Elhagytál, Üres világ... stb. A hatás komikus. Akkor
már inkább legyen: Vers. De ez sem ügyes megoldás, a szöveg művészi, megformált voltára utal, hivalkodó... stb.) A Négysoros megnevezés elkerüli ezeket
a buktatókat.
Van-e a címnek is biblikus jelentése? Pilinszkynél nem ritka a címben is
megjelenő vallásos szimbólum vagy utalás. Az elemzett versnél csak erőltetett
megoldás jöhet szóba. Leginkább a négy evangélium kínál párhuzamot. Ahogyan a három első sor nagyjából azonos helyzetet ábrázol, s ezektől a negyedik

10

erőteljesen eltér, úgy felel meg egymásnak a három szinoptikus, Máté, Márk és
Lukács evangéliuma, s úgy tér el tőlük a negyedik, Jánosé. De mindehhez az is
kellene, hogy az egyes sorok valamilyen módon kötődjenek az egyes könyvekhez. Ilyen kötődést azonban nem látunk, vagyis feltevésünket nem lehet
játékos ötletnél többnek tartani.
Lehet, hogy a következő ötlet is hasonló sorsra jut, és nem több, mint játék. Valószínű, hogy a következő párhuzam nem fordult meg a költő fejében.
Mégis azt gondolom, hogy megérdemel pár sort, mert nem az a célunk, hogy
a vers kialakulásának folyamatát rekonstruáljuk, hanem az, hogy a szöveg jelentéséhez közelebb jussunk. És egy ponton számomra éppen ez a francia vers
tette érthetőbbé Pilinszky Négysorosát.

François Villon: A felakasztását váró Villon négy sora
Francia vagyok, csak ez kellett,
Párizs szült (Ponthoise mellett);
rőf kötél súgja majd fejemnek,
hogy mi a súlya fenekemnek.
(Illyés Gyula fordítása)

Villon a szó szoros értelmében akasztófahumort művel. Halála előtt számot
ad életéről, felsorolja legfontosabb adatait: nemzetiségét (és a nevét is!), születési helyét, majd a tényt, hogy meg fog halni. Mókás és egyszerre döbbenetes
ellentét világít rá arra, hogy a tudattal a tudattalan tudatja, hogy a buta súly
győzedelmeskedik. Test és lélek így függ össze – mondja Villon. S ebben a halál
pillanata előtti gúnyos grimaszban a tömörség a legmegrázóbb. Mert azt is
mondja a vers, hogy csak ennyi egy emberélet. Csupán ennyi. Négy sorban
elmondható. Minden, amiről nem esett szó, tulajdonképpen lényegtelen is.
Csak az fontos, hogy voltam, s hamarosan nem leszek. Az örökkévalóság
szemszögéből nézve az élet csupán röpke pillanat. Jelentéktelen.
Vagyis a költemény terjedelme az élet jelentéktelenségét ábrázolja. Ezek
után már nem is meglepő, ha felütünk egy francia Villon-kötetet, s ott a vers
fölött nem a magyar fordításoknál megszokott terjengős, szájbarágós címet
olvashatjuk, hanem csupán ennyit: Quatrain. Négysoros.
Pilinszky versének címe azt is jelenti: mindez csupán négy sorban elmondható. Annyira egyszerű, annyira banális, hogy négy sor elegendő a kifejtéséhez. Villon is, Pilinszky is a halálról beszél, arról, hogy hamarosan elpusztul,
s ezt epigrammatikus tömörséggel jelentik be, jelezve, hogy a halál valami
olyasmit tesz múlt időbe, ami négy sornyi jelentőségű csupán.

11

Befejezésül tágítsuk ki még jobban a vers értelmezési lehetőségeit. Magányés halál-vers, mondtuk eddig. Vallásos motívumok szövik át, ezért a bűnről,
a megváltatlanságról és a szenvedésről is szól. De beágyazható Pilinszky első
korszakának háborús motívumai közé is. A láger-élmény nem független az
előbbi jelentésektől. A költő külső szemlélője, tanúja volt a hadifogoly létnek,
s az a tény, hogy ilyen iszonyat tanúja volt, kitörölhetetlen nyomot hagyott
benne. A második világháború pusztítását, embertelenségét nem lehet egyszerűen tudomásul venni. Nem lehet együtt élni az emlékével. Nem lehet múlt
időbe tenni. Jóvátehetetlen. Olyan bűn, amit mindannyian magunkkal cipelünk. Nyilván erre is vonatkozik a biblikus motívumok között az apokalipszis, a végítélet, amely képeiben is a világégést, a harcterek törmelékkel, fémdarabokkal és vérrel teli földjét láttatja.
A Négysoros világához igen közeli világot ábrázol a Ravensbrücki passió:

Ravensbrücki passió
Kilép a többiek közűl,
megáll a kockacsendben,
mint vetített kép hunyorog
rabruha és fegyencfej.
Félelmetesen maga van,
a pórusait látni,
mindene olyan óriás,
mindene oly parányi.
És nincs tovább. A többi már,
a többi annyi volt csak,
elfelejtett kiáltani
mielőtt a földre roskadt.
A cím egyszerre utal a német városnévvel a történelmi helyszínre, a passió
szóval a szakrális jelentésre. Feltűnően hasonlít a kockacsend a plakátmagány
szóra. A halálraítélt félelmetesen maga van, vagyis a nagycsütörtöki fájdalmas
magány is feltűnik a versben. A harmadik strófában a nincs és a csak szavak
kötik össze a verset a Négysorossal. Csak ennyi a rab élete, s ezentúl többé
nincs. A jelentéktelenül is súlyos, mindennél súlyosabb, és örökre jóvátehetetlen halál verse ez.
A kötelező emlékezés, a passió, a vallásos felidézés gesztusa húzódik meg
Pilinszky KZ-oratóriumában is. Az üres színpadon kórus kíséretében három
szereplő mondja el, immáron térből, időből kiemelve az oratórium szövegét.

12

A drámai formájú mű több Pilinszky-vers motívumaiból építkezik. Számunkra a mű legeleje, az az összefüggő részlet fontos most, ahol éppen a Négysoros képei tűnnek fel. Ugyanazok a szavak, ugyanazok a képek, ugyanazok
a tárgyak. Mégis mást jelentenek. A szegek nem Jézus szegei, az éjszaka itt inkább örökkévaló, a város konkrét helyszín, a villanykörte tárgy. A képek
hangulata megváltozik, a kopárság helyett a fenyegetettség erősebb bennük.
Az Én szerepét pedig átveszi egy csoport, s a versből annyira eltűnik az egyszemélyes életrajz, a narcisztikus jelleg, hogy az elemző szégyellni kezdi magát.

KZ-oratórium
R. M.
Én Varsóból való vagyok.
ÖREGASSZONY
Én Prágából.
KISFIÚ
Én nem tudom, honnan.
ÖREGASSZONY
(fejét fölütve)
Mintha szegeket ráztak volna.
R. M.
Mintha szegeket ráztam volna!
KISFIÚ
Akkor láttam először éjszakát!
ÖREGASSZONY
Nem ébredtek fel a szegek.
R. M.
Én ordítoztam a dobozban.
ÖREGASSZONY
Nem ébredtem fel soha többé.
R. M.
Én Varsóból való vagyok.
ÖREGASSZONY
Én Prágából.
KISFIÚ
Én nem tudom, honnan.
ÖREGASSZONY
Éjszaka volt, amikor elhagytuk a várost.

13

R. M.
Kivilágítva, elfeledve.
ÖREGASSZONY
Kopogtak a jégüres csillagok.
R. M.
Kopogtak a jégüres villanykörték.
ÖREGASSZONY
Mintha szegeket ráztak volna.

14

