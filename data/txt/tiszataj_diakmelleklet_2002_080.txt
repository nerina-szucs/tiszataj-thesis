A TISZATÁJ DIÁKMELLÉKLETE
2002. JANUÁR

80. SZÁM

VADAI ISTVÁN

Az érvényes mérce
KÖLCSEY FERENC: VANITATUM VANITAS
Itt az írás, forgassátok
Érett ésszel, józanon,
S benne feltalálhatjátok
Mit tanít bölcs Salamon:
Miképp széles e világon
Minden épűl hitványságon,
Nyár és harmat, tél és hó
Mind csak hiábavaló!
Földünk egy kis hangyafészek,
Egy perchozta tűnemény;
A villám és dörgő vészek
Csak méhdongás, s bolygó fény;
A történet röpülése
Csak egy sóhajtás lengése;
Pára minden pompa s ék:
Egy ezred egy buborék.
Sándor csillogó pályája,
Nyúlvadászat, őzfutás;
Etele dúló csordája
Patkánycsoport, foltdarázs;
Mátyás dicső csatázási,
Napoleon hódítási,
S waterlooi diadal:
Mind csak kakasviadal.
A virtus nagy tűneményi
Gőz, mit hagymáz lehele;
A kebel lángérzeményi
Vértolúlás kínjele;
A vég, melyet Sokrat ére,

KÖLCSEY FERENC
(1790–1838)
„[…] Szép és Rút, Nagy
és Kicsiny, Egyező
és Ellenkező többnyire csak
a pillanat szinéből, alakjábol
s temperamentumábol
folynak ki; s az ugy nevezett
consequens bölcsek
inkábbra csak azért
érdemlették e nevet; mert
a mit a jó és rosz kedv
szesszenéséböl egyszer
kimondottak, későbben
visszamondani
szégyenlették.”

Catonak kihulló vére,
S Zrínyi Miklós szent pora
Egy bohóság láncsora.
És ti bölcsek, mit hozátok
Ami volna szép s jeles?
Mámor bírta koponyátok,
Plato s Aristoteles.
Bölcselkedő oktalanság,
Rendbe fűzött tudatlanság,
Kártyavár s légállítvány
Mindenféle tudomány.
Demosthén dörgő nyelvével
Szitkozódó halkufár;
Xenofon mézbeszédével
Rokka közt mesére vár;
Pindár égi szárnyalása
Forró hideg dadogása;
S Phidias amit farag,
Berovátkolt kődarab.
Mi az élet tűzfolyása?
Hulló szikra melege.
A szenvedelmek zúgása?
Lepkeszárny fergetege.
Kezdet és vég egymást éri,
És az élet hű vezéri,
Hit s remény a szűk pályán,
Tarka párák s szivárvány.
Holdvilág csak boldogságunk;
Füst a balsors, mely elszáll;
Gyertyaláng egész világunk;
Egy fúvallat a halál.
Vársz hírt s halhatatlanságot?
Illat az, mely tölt virágot,
És a rózsát, ha elhúll,
Még egy perccel éli túl.
Hát ne gondolj e világgal,
Bölcs az, mindent ki megvet,
Sorssal, virtussal, nagysággal
Tudományt, hírt s életet.
Légy, mint szikla rendületlen,
Tompa, nyúgodt, érezetlen,
S kedv emel vagy bú temet,
Szépnek s rútnak húnyj szemet.

2

Mert mozogjon avagy álljon
E parányi föld veled,
Lengjen fényben, vagy homályon
Hold és nap fejünk felett,
Bárminő színben jelentse
Jöttét a vándor szerencse,
Sem nem rossz az, sem nem jó:
Mind csak hiábavaló!
1823. február-április

1823. elején Kölcsey két hatalmas költeményt ír egymást követően. Januárban veti
papírra a Himnuszt, majd nem sokkal később, februártól hozzáfog a Vanitatum vanitashoz. E második versen hosszú ideig dolgozik, csak áprilisban fejezi be. A két mű
két lélekállapot lenyomata, a második szinte felelni látszik az elsőre. A Himnuszban
emlegetett balsors megjelenik a Vanitatum vanitasban is, de már eljelentéktelenítve, elszálló füstként. A két költemény verselésében, szerkezetében is hasonlóságokat mutat.
Néhány közös mozzanat bemutatásán túl azonban nem vállalkozunk összehasonlító
elemzésre (megtették már többen is), most csupán a Vanitatum vanitas születésének
idejét jelöltük ki a Himnusz szomszédságában. Január még a bizakodás, a remény időszaka Kölcsey életében, a tél vége már a teljes lemondásé, a cinizmusé, a sztoikus bölcseleté.
A Vanitatum vanitas vegyes érzelmeket váltott ki már a kortársakban is, volt, aki
strófákat hagyott volna el belőle, volt, aki rajongással beszélt róla. Az irodalomtörténet értelmezte már szerep-versként, önmegszólító versként, vanitas-költeményként,
halál-versként. Megközelítették a költeményt filozófiatörténeti, kritikatörténeti, műfajtörténeti oldalról, alaposan feltárták retorikai formuláit, szövegpárhuzamait. A bőséges szakirodalmat nehéz volna hiánytalanul felmondani, csak néhány mozzanatra
térhetünk ki, néhány véleményt idézünk majd, néhol egyetértőleg, néhol azért, hogy
kiegészítsük.
Kezdjük először a költemény szerkezetét vizsgálni. A vers első alapos elemzését
Szauder József végezte el (Kölcsey Vanitatum vanitas-a, in: Az estve és Az álom, Szépirodalmi Kiadó, Bp. 1970. 433-451.), tanulmányában az aranymetszés szabályrendszere
szerint tagolja a verset. A 3:7=7:10 aránypárt állítja fel, szóban pedig az első strófát nevezi előrevetett tanulságnak, a két záróstrófát a tanulság nyomatékosításának, s a közbezárt hét szakaszt, a példasort a kimondott tétel bizonyításának. Az aranymetszés ötletét erőltetettnek tartjuk, nemigen hihető, hogy számszerűségekre figyelve, mértani
pontossággal sorakoznának a strófák egymás után. A szerkezet vázlata azonban alapvetően nem hibás, hiszen jól megfigyelhető, hogy a vers hármas tagolódású, van egy
nyitánya, egy zárlata, és egy középső, kifejtő része. A kérdés csupán az, hogy hol húzzuk meg ezeknek az egységeknek a határait. Lukácsy Sándor fontos Vanitatum
vanitas-tanulmányában (Kölcsey: Vanitatum vanitas, in: Remény s emlékezet, Tanulmányok Kölcsey Ferenc születésének 200. évfordulójára, szerk.: Taxner-Tóth Ernő és
G. Merva Mária, Budapest–Fehérgyarmat 1990. 18-51.) elhagyja Szauder gondolatmenetéből az aranymetszés tanát, de vele azonos módon 1+7+2 felosztást javasol.
Horváth Károly szimmetrikus szerkezetű költeménynek tartja Kölcsey versét.
2+6+2-es beosztást ajánl (A Hymnus és a Vanitatum vanitas, Kölcsey pályafordulója,

3

Litteratúra 1985. 37- 64.). Ezen túlmenően a középső, hat strófás részt is kettesével tagolja, s így a vers teljesen szabályos szerkezetet mutatna. „Képlete: 2+[2+2+2]+2.
Azaz hasonló a Hymnus strófaképletéhez.” A Himnusz 1+[2+2+2]+1 képletéhez való
hasonlóság meggyőzően hat. Ráadásul a két költemény verselése is hasonló, trochaikus
lejtésű, ütemesen is értelmezhetőek. Miért ne lenne hasonló a szerkezetük is? Ezt az
elgondolást támogatja Borbély Szilárd is (A Vanitatum vanitas szövegvilágáról, Fehérgyarmat, 1995. 38.).
A bökkenő csupán az, hogy a Himnusz esetében biztos támpontunk van a szerkezetet illetően. A keretes szerkezetet egyértelműen jelöli ki az első és utolsó strófa
majdnem szószerinti egyezése. A Vanitatum vanitas azonban nem keretes szerkezetű.
Beszélhetünk ugyan a nyitó- és záró-strófák tartalmi hasonlóságáról, az elsők megelőlegezik a tanulságot, az utolsók pedig kimondják a következtetést, ám korántsem bizonyos, hogy a szóban forgó részek terjedelme pontosan két-két versszak. A hasonlóság – tartok tőle – csalóka. A Himnusz szerkezete valóban pontosan felépített, eligazít
a keret, eligazítanak az indulatszavak (Hajh, de bűneink miatt...), illetve az igeidők
(... kard nyúl barlangjába ...). Jól megfigyelhető a szerkezeti egységek viszonya is: előbb
az értéktelített állapot bemutatása történik meg (2-3. vsz.), majd az értékvesztés folyamata (4-5. vsz.), végül az értékhiányos állapot bemutatása (6-7. vsz.). A Vanitatum vanitas kifejtő része nem ennyire egyértelmű. Inkább strófáról strófára halad. Különnemű részek követik egymást a strófapárokban, a nagy hódítók névsorát (3. vsz.) az
erény hősei követik (4. vsz.); a tudósok (5. vsz.) után a művészek (6. vsz.) sorakoznak.
Ezért a két Kölcsey-vers közötti látszólagos hasonlóság helyett érdemes további támpontokat keresnünk.
A bevezetés–tárgyalás–befejezés nyilvánvaló tartóvázán túl megfigyelhetjük, hogy
van a versben egy refrén-szerű sor: Mind csak hiábavaló! Egy hagyományos vanitas-vers
ezt a szentenciát ismételgeti unos-untalan, itt azonban nem valódi refrén, hiszen csak
kétszer fordul elő. Pontosabban háromszor, hiszen a költemény címe is ezt mondja latinul. A Vanitatum vanitas figura etimologica, hiúságok hiúságának, hiábavalóságok
hiábavalóságának vagy talán legszerencsésebben hívságok hívságának fordíthatjuk.
A kifejezés általános érvényű, mindenre vonatkozik, vagyis ugyanazt a jelentést hordozza, mint a kétszer előforduló sor. Ez a sor a költemény zárósora, a címre felelve
kétségünk sem lehet róla, hogy a szerkezet meghatározásánál is fontos szerepet tölt be.
A költemény zárlatát a sor nem jelöli ki, a bevezető rész végét annál inkább. Az első
versszak végén áll, itt jelölhetjük ki a bevezető rész végét.
A második strófa már hozzákezd a részletező bemutatáshoz, rátér az első konkrét
mozzanatra: Földünk egy kis hangyafészek. Kijelöli a teret, ahol a történelem zajlik, ahol
a felsorolt emberek éltek, ahol minden létező helyet foglal. Mondhatnánk, hogy hasonló mozzanat már az első strófában felbukkan, hiszen a nyár és tél kijelöli az időt.
Ám az évszakok megnevezése még általánosító értelmű, a bármikor, mindig, örökké kijelölésére szolgálnak. A Föld említése azért is érdekes, mert ez is ismétlődő mozzanat.
A költemény záróstrófája így indul: Mert mozogjon, avagy álljon / E parányi föld veled... Vagyis a gondolatmenet a Földtől a Földig ível, ugyanoda tér vissza, ahonnan elindult.
Hogy a második strófa már része az egész költeményen végigvonuló felsorolásnak,
azt jól mutatja, hogy megjelenik az első állatvilágból vett kicsinyítő hasonlat. A hangyafészek az értékek első gúnyos leszólása, s ezt követi majd a patkánycsoport, folt darázs. Már itt, a második strófa elején elindul tehát a kifejtő rész gondolatmenete.

4

Ha azokat a szavakat keressük meg, melyek eligazíthatnak a szerkezet vizsgálatában, először a verset kezdő itt szónál kell megállnunk. Az erőteljes mutatószó határozott felütést ad a költeménynek. A szakirodalom egyértelműen a Bibliára, az Írásra
gondol, amikor erről a helyről beszél. Valóban egyértelműen megnevezhető a Szentírásnak az a könyve, amit a hagyomány Salamon nevéhez köt, ez a Prédikátor könyve,
s a Vulgatában megtalálható a vers címéül szolgáló kifejezés is: „Vanitas vanitatum,
dixit Ecclesiastes: vanitas vanitatum, et omnia vanitas.” Szauder József már említett tanulmányában egyenesen arról ír, hogy Kölcsey Salamon álarcában fejti ki filozófiáját,
mintegy a prédikátor személyén keresztül szólal meg. Alighanem arról van szó, hogy
Szauder, ahogyan a verset korábban értelmezők is, mentegeti a költőt. Úgy tesznek,
mintha nem Kölcsey világnézete lenne cinikus, ironikus, mintha nem ő fosztaná meg
a világot minden értékétől, hanem valaki másnak a bőrébe bújva szólalna meg, mintha
Salamonnal mondatná el azt, amivel végső soron talán nem is ért egyet.
Hogy Kölcsey mennyiben azonosult a versben megfogalmazott világnézettel,
mennyire tekinthető a vers komolynak vagy humorosnak, s hogy erről a kérdésről
hogyan vélekedtek a szöveg értelmezői, azt Dávidházi Péter foglalja össze igen alaposan kritikatörténeti írásában (A Vanitatum vanitas és a magyar kritika, in: „A mag kikél” Bp. 1990. 139-158.). Bemutatja a kortársak és az utókor reakcióit, és taglalja ezt
a mentegető értelmezői modort is. A kortársak, például Bajza és Toldy még valódi vitát
folytattak arról, hogy komolyan vehető-e Kölcsey versben kifejtett véleménye. Arról
értekeztek, hogy mely strófák nemtelenek, s hogy a humor milyen fokon van jelen
a költeményben. Később ugyanez a kérdés úgy vetődik fel, hogy Kölcsey milyen lélekállapotban fordul ilyen keserű filozófia felé. Először éppen Szauder mutatta be, hogy
Kölcsey alapos filozófiai tanulmányok közepette írta a Vanitatum vanitast, 1823 táján
dolgozta át újra a görög filozófiáról szóló írásait, s hogy d’Holbach Système de la nature
[A természet rendszere] című műve hatott rá igen jelentősen. A hatástörténeti tanulmány mégis ragaszkodik ahhoz az elképzeléshez, hogy kifejtett nézeteit, az ironikus
példatárat, a világot értékeitől megfosztó gondolatsort Salamon jelmezében mondja el
a költő. Ez a vélemény olyannyira általánossá vált, hogy középiskolás tankönyvek is
szerepversként elemzik a költeményt. Csetri Lajos figyelmeztet rá (A Vanitatum vanitas értelmezéséhez, in: „A mag kikél” Bp. 1990. 53-57.), hogy ez teljesen felesleges. A bevezető strófa olyan szerepet tölt be a versben, mint a bibliai citátum a szentbeszéd
előtt. Előrebocsátott maxima, tételmondat, amit majd a vers igazolni igyekszik, de kimondása után könnyedén elszakad tőle. Egyetérthetünk ezzel a véleménnyel, hiszen
a vers valóban nem a Salamoni szerephez tér vissza a végén, nem kap a költemény biblikus befejezést.
Hozzá kell tenni az eddigiekhez azonban azt is, hogy az itt szó másféleképpen is értelmezhető. A denotátum lehet maga a költemény is. Ahogyan egy évszázad múltán
majd József Attila versében olvashatjuk hasonlóan energikus verskezdetként:
Íme, itt a költeményem,
ez a második sora,
K-betűkkel szól keményen,
címe: „Költőnk és kora”.
úgy szállong a semmi benne,
mintha valaminek lenne
a pora.

5

Érdekes módon az idézett vers ugyanúgy értékfosztó, a semmit állítja középpontba, s ráadásul a Föld is megjelenik, amint jelentéktelen pontként halad – mindenség a semmiségbe.
Kölcsey „Itt az írás...” szófordulata egyaránt vonatkozhat a prédikátor könyvére, és
az éppen olvasott versre. Ha nem is önmegszólító a vers, ahogyan Németh G. Béla
elemzése véli, mindenesetre lehet önmagára mutató: Itt, ebben a versben található meg
a tanulság, hogy minden hiábavaló. (Talán még azon is érdemes elgondolkodni, hogy
miért éppen itt található a vers autográf másolatának egyik szövegváltoztatása. Kölcsey
eredetileg az „Itt az írás, olvassátok” sorral kezdi a költeményt. A sort áthúzta, s újból
leírta, már „Itt az írás, forgassátok” alakban. Két helyen látható javítás a szövegben, és
ugyanez az ige fordul elő a másik javításnál is. Az utolsó strófa első sorában a forogjon
szót húzza át a költő, s módosítja mozogjon-ra. Nem tudhatjuk, összefügg-e a két módosítás egymással, s azt sem, hogy az első változtatás vajon összefügg-e az írás szó kétféle jelentésével.)
A nyomatékos kezdőszó után sokáig nem bukkan fel a versben olyan kötőszó,
vagy indulatszó, mely szerkezeti határral eshetne egybe. Az 5. versszak És kötőszava
egybeesik a strófa kezdetével, ezért itt érezhető, hogy a gondolatmenetben újabb rész
kezdődik, de ez a rész csupán egy láncszem a felsorolásban. Hasonlóan nem jelölhetünk ki fontosabb határpontot az egymást követő költői kérdéseknél. A „Mi az élet
tűzfolyása?” lehetne szerkezeti egység kezdete, de a strófa további kérdéseket sorol, így
a vers halad tovább a maga lineáris rendjében. A 9. szakasz kezdőszava hordoz először
olyan nyomatékot, ahol meg kell állnunk. A „Hát ne gondolj e világgal!” határozott felszólítás. A példasor lezárult, következik a tanulság. Ha úgy tetszik, Kölcsey kimondja
a bizonyítás tehát szavát, jelzi, hogy rátér a következtetésre. A tanulság: „Légy, mint
szikla, rendületlen!” (Ezt a rendületlen szót találja majd meg hosszas keresés után Vörösmarty, amikor a Szózat első versszakát fogalmazza.) Kölcsey sztoikus nyugalmat, az
értékektől való tudatos elfordulást javasol. Itt tulajdonképpen befejeződhetne a költemény, de még következik egy „Mert...” kezdetű strófa. Vagyis a tanulság kibővül egy
értelmező, magyarázó jellegű strófával. Ezek szerint a vers utolsó egysége a 9-10. versszak, mely a Tehát-tal kezdődik, és a „Mind csak hiábavaló!” gnómával végződik.
Látszólag visszatértünk tehát a Szauder és Lukácsy által is vallott 1+7+2 szerkezethez. De csak látszólag. Zárójelek használatával mutatható meg a különbség. Véleményünk szerint a vers két nagy részből áll, mindkettőt a „Mind csak hiábavaló!” zárja,
a második rész pedig a Földtől a Földig ível: 1+9, vagy finomabb felbontásban
1+[7+2].
Nézzük most meg, hogy milyen jelentésrétegekből tevődik össze a Vanitatum
vanitas! Jól érzékelhető, hogy Kölcsey költői közhelyekkel, toposzokkal él, formulákat alkalmaz. Ezek legnagyobb részét a szakirodalom alaposan feltárta, mégis érdemes
végigpillantanunk rajtuk.
A vanitas-versek szokásos eszköztárát két nagyobb részre bonthatjuk. Az egyik
a mulandóságot metaforákkal szemléltető rész, a másik az úgy nevezett ubi sunt? toposz,
mely leggyakrabban személynevek katalógusából épül fel. Kölcsey versében is elkülöníthető általánosabb mulandóság-képekből álló réteg, illetve egy konkrét történelmi
felsorolás. Az előbbihez tartozik a 2. és 7-8. versszak, az utóbbihoz a 3-6. strófa. A két
réteg tehát nem alkot szerkezetileg különálló egységet, a vanitas-versek is együtt szokták használni. Mégsem csupán azért különítjük el őket, mert az egyik közneveket,

6

a másik tulajdonneveket használ. Látni fogjuk, hogy különböző helyről származnak
a példák.
Már Bajza megjegyzi a Vanitatum vanitas kapcsán, hogy „Nagyatyámnak egy régi
énekes könyvében ismertem egy illyen formát, mint ez a darab, s gyermekkoromban könyv
nélkül tudtam, mert igen szerettem. Ha jól emlékezem, így kezdődik: Cur mundus militat
sub vana gloria...” Lukácsy Sándor már idézett tanulmánya közli is ezt a költeményt,
melyet a hagyomány szerint Jacopone da Todi szerzett (tévesen egy ideig Janus Pannonius költeményének is tartották). Ez a vers a XVI. századtól kezdve igen ismert és
kedvelt volt Magyarországon is, latin és magyar szöveggel is kinyomtatták az egyházi
énekeskönyvekben. Bornemisza Péter énekeskönyve ugyanúgy tartalmazta, mint Huszár Gálé, bekerült a Cantus Catholici kiadásaiba. Nyilvánvalóan Kölcsey is ismerte az
ének valamelyik variánsát, sőt több hasonló éneket is, melyek mind az evilági hívságos
életet kárhoztatták, s arra intettek, hogy a valódi értékek, a valódi boldogság a túlvilágon várja az embert. Ez a vallásos hangnem különbözteti meg a vanitas-irodalmat
Kölcsey versétől. Míg a régi költészet a túlvilági boldogság elérésének érdekében nyilvánítja a világot hívságosnak, Kölcsey verse nem ígér az értéktelen világért cserébe
semmit.
A Cur mundus militat... helyett idézzünk másik verset mintául. Ne a legkorábbi
szerzőt keressük meg, akinél hasonló motívumsor előfordul, ne a vers latin előképét
mutassuk fel, hanem egy olyan szerzőt, aki a XVII. század elején teljes pompájában állítja elénk mulandóság-példatárat. Nyéki Vörös Mátyás neve nem ismeretlen a Kölcsey-szakirodalomban. Lukácsy Sándor, Borbély Szilárd és más tanulmányszerzők is
bőven idéznek műveiből. Nyéki Vörös életműve szinte önként kínálkozik példatárul,
a saját korában is nagyon népszerű volt, versei több kiadást megértek. De nem csak
Nyéki-kötetek terjesztették a mulandóság-strófákat. Nyomon követhető, ahogyan
a XVII. században Nyékitől származó vándor-strófák jelennek meg más szerzők műveiben. Verses idézetként terjednek tovább, szívódnak fel más vanitas-versekben. A század második felében szinte minden halotti búcsúztató metafora-tárában kimutatható
a hatása. (Ezt a folyamatot mutatja be részletesebben V. I.: A XVII. századi magyar költészet: idézetek poétikája (II.), ItK 1989. 281-286.) Több olyan ponyvanyomtatványt, régi
verset, prédikáció-részletet szokás szövegpárhuzamként a Vanitatum vanitas mellé állítani, mely Nyéki Vörös valamelyik versének részlete, vagy annak átdolgozása.
Nyéki Vörös Mátyás győri kanonok volt, Pázmány Péter kortársa, versei a Régi
Magyar Költők Tára XVII. századi sorozatának 2. kötetében olvashatóak. Két terjedelmesebb verset írt, ezeket később közös kötetben volt szokás megjelentetni. Az
egyik a Dialógus, mely a Test és Lélek halál utáni vitáját mutatja be, egy középkori látomáson, a Visio Philibertin alapul. A másik a Tintinnabulum tripudiantium, azaz
A’ Földi Részeg Szerenchének És Dicsőségnek Állhatatlan Lakodalmában Tombolók Jóra
Intő Csengettyűje, Mely A Világ Csalárdságát, Az Ember Négy Utolsó Dolgainak Zengésével Kinek-kinek Eleibe Adgya. A négy végső dolog a halálról, az ítélet, a pokol és
a mennyország. Mindkét mű a korabarokk irodalom halál-tematikájához kapcsolódik,
a Cur mundus militat... kezdetű vershez hasonlóan az evilági pompa megvetését javasolja, az evilági javak hívságát hangsúlyozza.
Elegendő néhány strófányi idézet, hogy világossá váljon, milyen mértékű párhuzam figyelhető meg Nyéki vanitas-strófái és Kölcsey elemzett verse között. Előbb
sorakozzanak a közneveket felvonultató metaforák:

7

Mert amely hirtelen messze ragadtatnak
Asszú fa-levelek, ’s széllyel hányattatnak;
És mint apró polyvák fel sem találtatnak,
Kemény őszi szelek midőn viaskodnak:
Oly nagy gyorsasággal öröme Világnak,
Nagy friss reménysége uralkodásának,
’S minden ékessége kinches tár-házának,
Egy szem-pillantásban semmivé változnak.
Mint a’ meg-hervadott rósák melegségtől,
Vagy gyenge violák ártalmas essőktől,
Kedves liliomok kemény vad üdőktől
Meg szoktak fosztatni minden szépségöktől:
Világ-szeretői a’ként örömöktől,
Aranytól, ezüsttől, és a’ szép termettől,
Uraság-ígérő hamis reménségtől
Szoktak meg-fosztatni, ’s minden dichőségtől.
Tintinnabulum 17-20. vsz.

Mint a’ szép violát a’ hideg meg-süti;
’S gyenge fák-levelét a’ szél el-terjeszti,
A’vagy asszú polyvát földön el-szélleszti,
A’ jég-esső nádat ide s’ tova vet:
A’ként e Világnak minden dichősége
El-múlik, ’s semmivé lészen ékessége.
S’ mint a jégre mettszett bötűt Nap-hévsége
El-törli: szintén úgy vész-el reménsége.
Tintinnabulum 44-45. vsz.

Mint vízi buborék ezek el-múltanak;
Mint mezei virág mind el-hervadtanak;
Mint kéményből jött füst mind el-oszlottanak:
Mert ninchen állandó marhája Világnak.
Tintinnabulum 63. vsz.

Megtalálható itt szinte minden, ami Kölcseynél hasonlatként működik. Van virág,
füst, buborék. Ezek a képek persze már korábban is előfordulnak mulandóság-versekben, még így csokorba kötve is. Nyéki azonban tudós alapossággal széljegyzetekkel
látja el versét. A margináliák pontosan mutatják, hogy egy-egy kép honnan való. Például a mezei virágnál a Ps. 102. 15. jelzet figyelmeztet, hogy a Zsoltárok könyve használja ezt a hasonlatot: „Az ember napjai a fűhöz hasonlók, virul, mint a mezők virága, de
egy kis szellő s már vége van: a hely is elfeledte, ahol addig állt.” De ugyanígy jegyzet áll

8

a buborék, a füst, a szél, a falevél, a polyva mellett is, rendre bibliai hivatkozások,
a Zsoltárok könyve, Jób könyve, Ézsaiás próféta, a Prédikátor könyve. Nyéki megkönnyíti a filológus dolgát, azonnal nyilvánvalóvá válik, hogy a teljes mulandóság-metafora-készlet bibliai eredetű. Sőt, fogalmazhatunk bátrabban: egészen a jelenkorig érvényes metaforakészlet érhető itt tetten, hiszen Berzsenyi A közelítő tél című versében
ugyanúgy ezek a képek működnek, mint ahogyan Petőfi híres sorában is: „Elhull a virág, eliramlik az élet.”
De folytathatjuk a Tintinnabulum strófáinak idézését, következzenek most a tulajdonneveket soroló strófák:
Hol vagyon Salamon Király okossága?
Dalila Sámsonnak kedvelt bolondsága?
Vagy a Gaál esztelen ifjú bátorsága?
’S Xerxes véghetetlen nagy hatalmassága?
Hol Orígenesnek most gazdag elméje;
’S Salmoneus Királynak ki-gondolt menykője?
Hol Demosthenesnek elmés okos feje,
’S Pláto mézzel-folyó nyelvének ereje?
Tintinnabulum 55-56. vsz.

Hol vagyon Attila Istennek ostora?
’S Chabának meg-dühött végetlen tábora?
Hol a vissza-vonyó Aladár sátora?
Vagy a’ szám-ki-vetett Salamon Udvara?
Hol most Mátyás Király erős dandárival?
A’ki csaknem követ vetett Nagy Sándorral?
Hol Hunyadi János vitéz Hadaival?
Vagy Báthori Sigmond szerenchés táborral?
Tintinnabulum 60-61. vsz.

A nevek között több előfordul a Vanitatum vanitas szövegében is. Salamon, Nagy
Sándor, Attila (Etele), Mátyás király, Platon, Demosthenes neve a Nyéki-vers idézett
strófáiban bukkan fel, de kiegészíthetnénk a listát, a XVII. századi vers említi Arisztotelészt, Catót vagy Szókratészt is. Természetesen most sem arról van szó, hogy Nyéki
Vörös Mátyás lenne Kölcsey forrása. A híres személyek katalógusának felvonultatása
ugyanúgy költői közhely, mint a mulandóság-metaforák alkalmazása. Ennek a toposznak még neve is van, ubi sunt katalógusnak hívják. A középkortól kezdve igen elterjedt
az európai irodalomban. Lukácsy Sándor két tanulmánya is részletesen bemutatja ezt
a költői eszközt. Az egyik, a már említett Kölcsey-tanulmány, melyben a Vanitatum
vanitas kapcsán mutat be ubi sunt felsorolásokat, különböző prédikációkból, versekből, köztük Nyéki Vörös költeményéből is. A másik fontos tanulmány nem Kölcseyhez kapcsolódik, hanem a toposz történetét mutatja be (Ubi sunt, Egy formula rövid
életrajza, ItK 1989. 217-241.) A Lukácsy által összegyűjtött gazdag példaanyag világo-

9

san mutatja, hogy a letűnt nagyságok neveiből összeállított katalógus nagy hagyományú, jól ismert költői eljárás volt, és szorosan kapcsolódik a halál-versek, vanitas-versek műfajaihoz.
A formula legteljesebb alakjában négy részre bontható: (1) megszólítás (2) kérdés
(3) katalógus (4) válasz. Megszólítással kezdődik például a Cur mundus militat... alábbi
strófája:
Mondd meg Salamont, ki volt illy igen nemes,
Avagy hol a Sámson, ki volt győzedelmes,
Mondd meg az Absolont, ki vala szépséges,
Avagy a Jonatas olly igen szerelmes.
A kérdés általában a hol van? hova lett? hová tűnt? – latinul: ubi sunt? Ezt követi
a nevek felsorolása. Van, amikor ez a katalógus csak néhány nevet tartalmaz, máskor
meg hosszúra nyúlik. Nyéki Vörös Mátyás egyenesen tobzódik a nevek felsorolásánál.
A korábban bemutatott strófák soronként csak egy-egy nevet említettek, és kitértek
a megnevezett valamilyen jellemző tulajdonságára. Amikor Nyéki belelendül a felsorolásba, már csak a tulajdonnevekre marad ideje:
Hol Rémus, Romulus, Focas, Alexius?
Hol Titus Tátius, Tullus Hostilius?
Vagy Ancus Martius, Seianus, Marius?
Priscus, Herculeus és Drusus, Manlius?
Tintinnabulum 70. vsz.

Csak egyetlen ilyen versszakot emeltünk ki a Tintinnabulum szövegéből, de a 7174. strófa további néhány tucat névvel folytatja még. A szerző szinte örömét leli
benne, hogy akkurátusan megemlítsen mindenkit, akit a forrásaiban megtalál. Mert
ahogyan a mulandóság-képeknél, itt is jegyzetek mutatják, hogy honnan merít. Az
ókori nagyságok Pliniustól, a magyar vonatkozásúak általában Bonfinitől valóak.
Az ubi sunt formula negyedik eleme a válasz. A helyzettől függően kijelentheti
a költő, hogy a felsorolt személyek meghaltak, elpusztultak, odalettek. A katalógus
persze nem csak neveket tartalmazhat. Felsorolhatja a költő a világ értékeit, szépségeit,
kincseit is, ekkor ezekről jelenti ki, hogy minden elveszett, eltűnt vagy elmúlt.
A formula legismertebb képviselője a világirodalomban François Villon. Balladáiban a hajdan élt szépasszonyok és a hajdan volt nagyurak neveiből épít ubi sunt katalógust. Villontól származik a szállóigévé lett: Hol van már a tavalyi hó? refrén is. De
Kölcsey verseinél maradva, az ubi sunt formulára épül a Zrínyi éneke, melyben háromszor hangzik fel a kérdés: Hol van a hon? Hol van a vár? És hol a nép?
Lukácsy említett tanulmányaiban a formula szerkezetéről szólva kitér arra, hogy
a teljes, mind a négy szerkezeti elemet felvonultató alak nem túl gyakori. A megszólítás
gyakran elmarad, és arra sincs mindig szükség, hogy a költő megfogalmazza a választ.
Azt a költői kérdés magában hordozza. Vagyis az ubi sunt leggyakrabban kéttagú,
a kérdésből és az ezt követő felsorolásból áll. Tegyük hozzá, hogy elképzelhető olyan
megoldás is, ahol felsorolást találunk, sőt válasz is van, de maga az ubi sunt kérdés marad el. Berzsenyi Dániel A magyarokhoz című ódája például az alábbi sorokkal ér véget:

10

Felforgat a nagy századok érckeze
Mindent: ledült már a nemes Ílion,
A büszke Karthagó hatalma,
Róma s erős Babylon leomlott.
Kölcsey a Vanitatum vanitas strófáiban nem szabályos ubi sunt formulával él. Katalógust ugyan épít, sőt kétféle felsorolásról is beszélhetünk, köznevekből és tulajdonnevekből is találunk sorozatot. Ám a költő nem ezeknek az elpusztulásáról beszél, hanem a jelentéktelenségükről, értéktelenségükről. A villám, a dörgő vész nem elmúlik,
hanem veszélytelen. Talán csak az ezredévet jelképező buborék az ami véglegesen eltűnik. A felsorolt személyek ugyan nem élnek már, de a költemény szempontjából az
csupán másodlagos tény, hogy mindannyian meghaltak, fontosabb az, amit a vers
maga is mond, hogy nem hagytak maguk után maradandót. Sem a hódító hadjáratok,
sem a tudomány, sem a művészet nem hozott létre komolyan vehető értéket.
A mulandóság-metaforák és az ubi sunt jellegű felsorolás persze egyértelműen kijelöli a vers helyét a vanitas-költemények sorában, de jelentős a műfaji különbség is.
A Vanitatum vanitas nem vallásos világképű, vagyis nem az evilági hívságokat állítja
szembe a túlvilági boldogsággal. Másrészt nem a valaha élt személyek halálán kesereg,
épp ellenkezőleg: életük jelentéktelenségét állítja. Az ubi sunt katalógus általában gyászos hangvételű, az értékek elvesztése fölötti fájdalmat fejezi ki. A Vanitatum vanitas
cinikus hangvételű, és a kiábrándultság lélekállapotát mutatja be.
A vers hangvételét alapvetően meghatározzák a felsorolást kísérő minősítések.
Ezek is több csoportba sorolhatóak. Már Szauder József megjegyzi: „Csupa nominális
mondat, melyek fényjelenségekre utalnak (tünemény, villám, fény, pompa) és a bizonytalan
légmozgás (bolygó, sóhajtás, lengés, pára) képei telítenek...” Ehhez annyit kell hozzáfűznünk, hogy érdemes külön kezelni hasonlót és a hasonlítottat. A 2. strófa tünemény
szava a Föld átmeneti, efemer voltát fejezi ki. Vagyis a Föld a hasonlított, a tünemény
a hasonló. Ugyanennek a strófának a villám szavánál éppen fordítva van. A villám fényjelenség ugyan, de itt vélhetően nem ez az elsődleges szerepe, hanem a dörgő vésszel
együtt a természet erejét képviseli. Ezt jelentékteleníti el ezután a hasonlat méhdongás
és bolygó fény kifejezése. Itt tehát a villám a hasonlított elem. A fény ugyanebben a metaforában hasonló elem, a pompa viszont már megint hasonlított, az ék szóval együtt.
Hiányzik viszont Szauder felsorolásából néhány további fényjelenség, például a gyertyaláng, tűzfolyás, szikra; illetve a légmozgások további példái: fuvallat, fergeteg. Ennek
talán az az oka, hogy a költemény 2. strófája után más jellegű rész következik, s majd
csak a 7-8. versszakban tér vissza ez a két motívum.
A 3. strófa a történelem példáival folytatja, s a személynevek mellett megjelenik
a vers egyik feltűnő motívumrétege, állatok szerepelnek a metaforákban. Csetri Lajos
szavaival élve: „állatok, élősdiek, rovarok”. Már Bajza József kifogásolni valót talál
ezekben a sorokban. A Vanitatum vanitasról ezt írja Toldy Ferencnek: „Szeretnék belőle néhány strophákat kihagyni, úgymint a 3. 5. és 6-dikat s a 4-diknek végső során változtatni, s ekkor a darab remek lenne. Ezek a strophák az embert kikapják azon lelket intő
komolyságból, melly a dalnak többi sorain elöntve van.” Toldy pontosan érteni véli,
hogy milyen kivetni valót talál Bajza a kihagyásra ítélt részekben: „De tudom én, mi
nem tetszik neked a kárhoztatott szakokban: nyúl, patkány, darázs, kakas, bohóság [...]
nemtelen kitételek.” A versről szóló tanulmányok rendre idézik a fentebbi sorokat,
Lukácsy Sándor pedig a sztoikus világirodalom tárházából mutat be meggyőző példá-

11

kat arra, hogy Kölcsey versének ez a rétege is tekinthető topikusnak. Leginkább Marcus Aurelius írásaiban találhatunk az állatvilág köréből vett hasonlatokat. Lukácsy példái: „minden ember, aki az élet valami jelensége miatt búslakodik vagy méltatlankodik,
hasonlít az áldozatra szánt, rugdalódzó és visító malachoz.” (Elmélkedések X. 28.) „A hiú
pompázás, a színielőadások, a gulyák és a nyájak, a lándzsatörések: kutyáknak vetett csont,
halastóba dobott morzsa, hangyák tehercipelő erőlködése, riadt egerek futkosása, dróton
rángatott bábfigurák.” (VII. 3.) „Légy, mint a szirtfok, melyet a hullámok folyton csapkodnak; az pedig rendületlenül áll.” (IV. 49.)
A legutolsó példa teljesen meggyőző. Az idézet kísértetiesen hasonlít Kölcsey
„Légy, mint szikla, rendületlen” sorához. Nyilván nem véletlen egyezésről van szó. Kölcsey a vers zárlatában a sztoikus filozófia magatartásformáját javasolja, s ennek a magatartásnak szintén közhelyszerű metaforái vannak. Könnyen elképzelhető, hogy itt
a szikla-hasonlat egyenesen Marcus Aureliustól ered. A többi példát azonban már kevésbé érzem meggyőzőnek. Keveslem a nyulat, őzet, darazsat, sokallom a kutyát és
a malacot. Kevés a szövegszerű egyezés, a Vanitatum vanitasban előforduló hasonlatok
talán mégis egyéniek. A bemutatott párhuzam inkább a szemléletmód azonosságát bizonyítja.
Az állatvilág képei nem a Bajza által elsőnek megjelölt 3. strófában kezdődnek, már
a 2. szakasz első sorában felbukkan a hangyafészek, majd kicsit később a méhdongás.
A 3. versszak csak folytatja a sort: nyúlvadászat, őzfutás, patkánycsoport, foltdarázs [=
darázsraj], kakasviadal. Feltűnő, hogy nem egyszerűen állatokról van szó, hanem bolyban, csoportban élő rovarokról (hangya, méh, darázs), illetve kistestű állatokról (nyúl,
őz, kakas). Mintha Gulliver szemlélné Lilliput világát. A vers többi részével összhangban ezek a metaforák is az eljelentéktelenítés eszközei. Parányinak, értelem nélkülinek, komikusnak láttatják a világot. A bölcselkedő ember szemszögéből tűnik ilyen
nevetségesen jelentéktelennek a történelem. Kölcsey az emberi tetteket – a következő
strófához hasonlóan – egy alacsonyabb létformára, az állatira vezeti vissza.
A következő strófákat olvasva a betegségekre, testi bajokra utaló kifejezésekből alkothatunk metaforacsoportot (gőz, mit hagymáz lehele, vértolulás, mámor bírta koponya, forró hideg dadogása [= hidegrázás lázas állapotban]). Itt a szellemi teljesítmény,
a tudomány és művészet kiváltó oka a betegség. Csetri Lajos gondolatmenete szerint:
„jellegzetes eljárása az újkor »tudományos« gondolkodásának mely – legáltalánosabban
természetesen a mechanikus materializmusban – redukciós módon a magasabb létformákat
alacsonyabbakra vezette vissza, illetve az alacsonyabbakkal magyarázta a tudati és lelki
folyamatokat.” Az előbb az emberi szint állatira redukálódott, most a szellemi szint
testire.
A biblikus mulandóság-metaforák és az ubi sunt formula teljesen közhelyszerű. Az
állat- és betegség-metaforák inkább meglepőek, meghökkentőek. Kölcsey egy nagy
múltra visszatekintő verstípust fordít ki a sarkából. Nem csupán a vallásos jelleg hiánya miatt más, mint a korábbi vanitas-versek. Nem a filozofikus gondolatmenet tér el
erőteljesen. A sztoikus magatartás felbukkan a vallásos versek világában is. A Vanitatum vanitas azáltal válik újszerűvé, hogy a hagyományos eszközökön túl felbukkan
a cinizmus. Szauder József vázolta fel, hogyan dolgozza át ebben az időszakban Kölcsey Görög filozófia című írását, s eközben hogyan szembesül korábbi önmagával. Ezen
az úton elevenedik fel benne d’Holbach elmélete, s ekkor jut szóhoz a sztocizmust
meghaladó cinizmus is. „Kifejezetten a görög cinikusok és szkeptikusok tanát hirdeti, akik
minden szélsőséges idealizmussal szemben hangoztatták, hogy az elvek, eszmék ismerete

12

még nem elegendő a szenvedélyek megfékezéséhez, s hogy ezért a helyes erkölcsi magatartás
a minden iránti teljes közömbösség.” – írja Szauder, majd idézi Kölcseyt: „Ha illy szempontból nézzük a Cynica philosophiát, így még az olly ember előtt is, ki az illy kemény philosophiától irtódzik, nem fogja hibásnak találtatni... Az ő philosophiájokban mint azt elő
adtuk, nincs semmi rossz, ha ők ezt szorossan követvén néha hibáztak... irtóznunk kell-e nekünk kényes emberkéknek az ő durvaságoktól?” Ugyancsak ebben a filozófiai iratban
idézi Kölcsey Lipsisust: „a sztoikusok legyőzték az emberi természetet, a cinikusok fölülmúlják”.
A költő a cinikus filozófia által javasolt teljes érzéketlenség, az ataraxia jegyében
utasítja el a sorsot, virtust, nagyságot, hírt, tudományt, életet; ennek a jegyében beszél
arról, hogy a világ sem nem rossz, sem nem jó. Majdminden Vanitatum vanitas-tanulmány bemutatja Kölcsey Előbeszédének azt a részletét, ahol a költő prózában fogalmazza meg elemzett költeményünk tanulságát: „fájdalom! engem a humor gyakorta
megszáll, s így lőn, hogy írásaimban állandó principiumokat nem követheték [...] Itt egy vidám órában mindent hittem: ott egy setét pillanatban mindenről kételkedtem. Szóval írásomnak minden lapja úgy állott a másik után: mint két ellenkező Prókátori Allegatio; vagy
mint valamely Eclectica Philosohiának szakaszai. [...] Szép és Rút, Nagy és Kicsiny, Egyező
és Ellenkező többnyire csak a pillanat szinéből, alakjábol s temperamentumábol folynak ki;
s az ugy nevezett consequens bölcsek inkábbra csak azért érdemlették e nevet; mert a mit
a jó és rosz kedv szesszenéséböl egyszer kimondottak, későbben visszamondani szégyenlették.” (Élet és Litteratura, 1826. 291-292.)
Erről a konzekvens filozófusról persze azonnal Pangloss mester juthat az eszünkbe
Voltaire Candide-jából, aki a regény végén azért ragaszkodik korábbi álláspontjához,
mert egy Filozófus soha nem változtatja meg a véleményét. Kölcsey ennél eklektikusabb alkat volt. Mintha a Himnusz állna írásainak egyik lapján, s a következőn a Vanitatum vanitas. Az egyik pillanatban még átérzi a balsors teljes súlyát, a másikban már
füstnek minősíti.
Hatvan évvel később, az elfeledett nemzedék jeles képviselője, Reviczky megidézi
Kölcsey szellemét. Noha korántsem olyan energiájú költeményről van szó, mint a Vanitatum vanitas, mégis érdemes teljes terjedelmében felidézni költeményét:

Reviczky Gyula: Magamról
Rossznak mondod a világot,
Dőresége bosszuságod;
Siratod az élet álmát,
Földi gondok durva jármát;
Felpanaszlod lázban égve:
Bölcs elméje, jók erénye
S fényt sugárzó lángod, ég,
Csak hiúság, búborék.
Óh, pedig hány perczed, órád
Volt, midőn e sujtoló vád
Könnyeidben elviharzott
S kiderült rá szíved, arczod.

13

Gyönyörűség volt az élet,
Megáldottad születésed’;
Rózsák közt jársz, azt hivéd,
S mi okozta? ... Semmiség!
Nem tudod, mi nyomja szíved’,
Semmiségek üdvezítnek.
Hogy jön, nem tudod, csak érzed,
Hogy e bűnös-bűvös élet,
Mely ma szennyes, ronda börtön,
Holnap éden kertje rögtön.
Ma a békét áhitod,
S holnap küzdve élni jobb.
Ember! önző vágy vezérel.
Bánatával, örömével
Ezt az undok szép világot
Sorsodon át nézve látod.
Hogyha gondok elcsigáznak:
A világot éri vádad,
S ha örömre gyúl szived:
Nincs e földnél semmi szebb.
Ragyoghat a nap az égen;
Te sötétben, feketében
Látsz mindent, ha bánatod van;
Mig, ha kedved lángra lobban,
Minden érted van teremtve;
Télen is jársz rózsakertbe’;
A nap is csak rád ragyog,
S kik itt laknak: angyalok.
Az örvendőt meg nem érted,
Ha világod’ búban éled;
S csak ha lelked’ szenvedőnek
Vallod, sajnálsz szenvedőt meg.
Mit törődöl a világgal,
Szenvedő sziv sóhajával,
Ha egy édes pillanat
Teljesíti vágyadat!
Hát ne fordulj vak hevedben
A világ és rendje ellen...
Úgy tekints az emberekre,
Hogy a föld se jó, se ferde;
Se gyönyör, se bú tanyája,

14

Csak magadnak képe, mása.
Ki sohajtoz, ki mulat.
A világ csak – hangulat.
Reviczky költeménye nyilvánvalóan a Vanitatum vanitasra játszik rá. Ugyanúgy
nyolc soros strófákból, 8-as és 7-es trocheusi sorokból épül fel, csak annyi a különbség,
hogy Kölcsey keresztrímeket és párrímeket vegyesen használ, Reviczky csak párrímekkel él. A „Csak hiúság, búborék!” sor szövegszerűen utal Kölcsey versére, azonos
szavakat, azonos metaforákat találunk a két szövegben. A vers zárlata ugyanúgy a tehát
jelentésű „Hát...” kötőszóval kezdődik, s felszólító módban vonja le a tanulságot. A csattanó azonban más.
Mindkét költemény a világ értékeiről szól. Csakhogy Kölcsey tagadja ezeket az értékeket, Reviczky pedig szubjektív értékeknek tartja. Kölcsey maga beszél eklektikus
filozófiájáról, idéztük a kedélyhullámzásáról szóló írását. Lényegében ő is azt mondja,
hogy a lélekállapot láttatja a világot egyszer jónak, egyszer rossznak. De a Vanitatum
vanitas következtetése az, hogy emiatt az értékek megtagadása, elutasítása, a közönyösség a helyes magatartás. Reviczky engedékenyebb, miután hangulatnak minősít
minden értékelést, csak annyit javasol, hogy ne forduljunk a világ rendje ellen. Ez a feloldott, szigorúnak egyáltalán nem mondható verszárlat elégiává szelídíti a filozofikusnak induló költeményt.
Befejezésül irányítsuk a figyelmünket még egy közös mozzanatra. Kölcsey versének utolsó strófájában fogalmazódik meg a „Sem nem rossz az, sem nem jó” paradoxona.
Reviczky azt írja: „a föld se jó, se ferde, se gyönyör, se bú tanyája.” A sokszoros tagadás
minden tekintetben megfosztja a világot értékeitől. Ha végigtekintünk a Vanitatum
vanitason, felsorolhatjuk, hogy milyen értékekről is van szó. Előbb a Föld és természeti jelenségek fontosságát kicsinyíti le Kölcsey, majd a történelem szereplői kerülnek
sorra. A jeles hadvezérek teljesítménye, hatalmuk nagysága zsugorodik komikussá.
Aztán a virtus, vagyis erkölcs nagyjai jönnek, jelentéktelenné válik az önfeláldozás,
a hazaszeretet. A tudomány és a művészet képviselői sem járnak jobban. Végül ismét
általánosabb kategóriák, az élet, a boldogság, a halál és a halhatatlanság következnek.
A megemlített példákat maga a költő összegzi, meg kell vetni a sorsot, virtust, nagyságot, tudományt, hírt és életet.
Reviczky verse szűkebb fogalomkészlettel dolgozik. Jórészt a boldogság–boldogtalanság ellentét feszíti ki a verset, csak néhol jelenik meg egyéb szempont, a béke, a küzdés, illetve a záróstrófában tér ki a költő egyéb értékkategóriákra.
Arisztotelész óta hagyományos rendbe fűzhetőek az alapvető értékek. A retorika
szokásos felosztása szerint megkülönböztetünk törvényszéki (genus iudiciale), tanácskozó (genus deliberativum) és bemutató (genus demonstrativum) beszédnemet. A törvényszéki beszéd bizonyítani vagy cáfolni igyekszik valamit. Értékrendszere tehát logikai, az igaz–hamis tengelyen helyezhető el. A tanácskozó vagy tanácsadó beszéd rábeszél vagy lebeszél, ennek megfelelően erkölcsi természetű, a jó–rossz kategóriákkal
él. A bemutató beszéd leíró jellegénél fogva esztétikai minőségeket használ, a szép–rút
fogalompárral közelíthető meg. Az irodalmi műfajokat ezekbe a beszédnemekbe szokás sorolni. De nem csak a műfajok helyezhetők el ilyen három tengelyű értékrendszerben, hanem az emberi helyzetek, lélekállapotok is.

15

Reviczky költeménye lényegében egyetlen értékszempontot a boldogságot–boldogtalanságot mutatja be részletezően, majd összegzésként általánosít, a jó–ferde–gyönyör–
bú fogalomsor az összes létező értékrendszer relatív voltát hangsúlyozza.
A Vanitatum vanitas sokrétű példatára szinte minden lehetséges értéket megkérdőjelez, az összegzés azonban leszűkíti ezt a szerteágazó értéktartományt. A tanulság
előbb a szép és rút kategóriát utasítja el. A záróstrófa „Sem nem rossz az, sem nem jó”
sora pedig már csupán egyetlen értékmozzanatot emel ki a költemény példatárából,
egyetlen végső tengelyen határozza meg a hiábavalóságot – és ez az erkölcsi mérce.

16

