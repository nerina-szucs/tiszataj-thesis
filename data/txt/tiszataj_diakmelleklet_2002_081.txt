A TISZATÁJ DIÁKMELLÉKLETE
2002. FEBRUÁR

81. SZÁM

H. NAGY PÉTER

Az innováció-kényszer kiiktatása
SÍPJA RÉGI BABONÁNAK
„Ki a Tisza vizét issza,
Vágyik annak szive vissza.”

(Bujdosó magyar énekli)
Csak magamban sírom sorsod,
Vérem népe, magyar népem,
Sátor-sarkon bort nyakalva
Koldus-vásár közepében,
Már menőben bús világgá,
Fáradt lábbal útrakészen.
Körös-körül kavarognak
Béna árnyak, rongyos árnyak,
Nótát sipol a fülembe
Sípja régi babonának,
Édes népem, szól a sípszó,
Sohse lesz jól, sohse látlak.
Szól a sípszó: átkozott nép,
Ne hagyja az Úr veretlen,
Uralkodást magán nem tűr
S szabadságra érdemetlen,
Ha bosszút áll, gyáva, lankadt
S ha kegyet ád, rossz, kegyetlen.
Üzenhettek már utánam,
Kézsmárk hegye, Majtény síkja,

ADY ENDRE
(1877–1919)
Az Ady-líra tradícióhoz való
viszonya igen bonyolult
kérdéseket vet fel. Mert míg
a legtöbb vers (főleg a korai
pályaszakaszban) a múlt
tagadását nyilvánítja ki,
a múltban fenyegetettséget,
visszahúzó erőt lát, addig
az irodalmi hagyomány
emlékezetének több
komponensét be is építi
a szöveg jelképzésébe.

Határ-szélen botot vágok,
Vérem többé sohse issza
Veszett népem veszett földje:
Sohse nézek többet vissza.1
„Lehetetlen jellemezni nélkülük Adyt.” – írja Király István az úgynevezett „kurucversekről”.2 A nagyszabású monográfia legutolsó fejezete „belekezd” e „verscsoport”
tárgyalásába, melynek elkülönítése, körülhatárolása önmagában is problémát jelent:
„A témakör egyik legjobb értője Esze Tamás, mindössze tizenöt ilyen költeményről
tudott. De ha bővítjük is a kört, s az archaizáló versek egy részét is közéjük sorozzuk,
harmincnál akkor is aligha akad több. (…) Ha nem is centrális, de mindenesetre
kulcsmotívum volt a bujdosó kurucé. Az életmű lényegi mondandója tükröződött
benne.”3 E „lényegiség” kibontása azonban – nem túlzás kijelenteni – abból áll, hogy
a „kuruc-versek” hozzáidomulnak a monográfia által kidolgozott ideológiához. Éppen
ezért pontosabb ha úgy fogalmazunk: e koncepció („üdvtörténeti narráció”) végigvihetősége a „kuruc-versek” értelmezetlenségével „szakad meg”.4 E problémahorizont Király másik monográfiájában szintén „betöltetlenül” marad, a „kuruc-versek” poétikájának szisztematikus interpretációja Ady háború alatti költészetének tárgyalásakor is
háttérbe szorul.5 Mindez jelzésértékűnek bizonyulhat abból a szempontból, hogy – valószínűsíthetően – az érintett szövegek olyan kérdéseket implikálhatnak, melyek egy
„más jellegű” Ady-kép körvonalait engedik felsejleni. Amellett, hogy az idetartozó
művek lírai énje nem konstruálható meg életrajzi énként, a beszélő hang originalitásának kérdésessége, a lírai szerepkonstituálás „átvehetősége”, ismételhetősége kerülhet
szembe általuk az innovációra berendezkedett olvasásmódokkal. Tágabban az Adyéletmű homogenizálhatóságának távlatai, a kanonizációs elvek átrendezési esélyei forognak kockán, a vershelyzet hagyomány diktálta megelőzöttségének, akár identikus
átsajátításának felismerése „fenyeget”.6 Király István – a két monográfia megjelenése
közti időszakban, mintegy válaszként – közzéteszi munkásságának egyik legérzékenyebb – pozíciója szerint pedig mindenképpen legérdekesebb – szövegelemzését, mely

1

2
3
4

5

6

Kritikai kiadás hiányában a következő szövegközlést vettem alapul: Ady Endre művei I-II.
A szöveget gondozta és a jegyzeteket összeállította Láng József és Schweitzer Pál. Szépirodalmi Könyvkiadó. Bp., 1977. 686.
KIRÁLY István: Ady Endre I–II. Magvető Kiadó. Bp., 1970. II. 701.
Uo. 701.
A Bujdosó kuruc rigmusáról szóló elemzés a már „bejáratott” kliséket ismétli (pl. „mégis-morál”, „nemzeti jellem”, „ábrázolt küzdelem” stb.). Uo. 715-720.
Igaz, hogy a monográfiában többször felbukkan egy-egy utalás a „kuruc-versek” kapcsán, de
a Két kuruc beszélget (Merre, Balázs testvér…) elemzését szintén az ideologikus apparátus uralja
(pl. „nembeliségélmény”, „mégis-morál”, „kurucos tartás” stb.). KIRÁLY István: Intés az őrzőkhöz. Ady Endre költészete a világháború éveiben 1914-1918. I-II. Szépirodalmi Könyvkiadó.
Bp., 1982. II. 627-633.
A szituáció talán fordítva is értelmezhető: Ady „beleír” a 17. századi közköltészeti kánonba,
de – mint példánkból látni fogjuk – mégsem olvashatók ezek a művek 17. századi szövegekként.

2

a Sípja régi babonának című költemény máig egyetlen alaposabb olvasatát nyújtja.7
A tanulmány – módszertanát tekintve – a „szemantikai-logikai” és a „zenei-képi” dimenzió szétválasztására épül, a vers kompozíciójának felfejtése mellett kontextuális javaslatokkal él. Ugyanakkor egy ponton reflektál is e „módszertan” szituáltságára, a verset
„érvként”, „meggyőző bizonyítékként” mutatva föl az „analízis” elvi vitájában: „Cáfol
a maga belső komplexitása révén a Sípja régi babonának minden olyan – ún. lineáris –
verselemző módot, mely a poétikai szerkezetet leegyszerűsítve, jobbára csupán a logikai-szemantikai elemeket figyelembe véve s a zenei mozzanatokat pusztán »simuló«,
»illeszkedő« tényezőknek véve: szakaszról szakaszra, sorról sorra halad: a mű teljes
jelrendszerét szem előtt tartó, a zenei-képi elemek egyenrangúságát, tartalom-hordozó
szerepét hirdető, strukturális elemzés igaza mellett szól ez a költemény. Hiszen a logikai-szemantikai síkkal – a versértelemmel – szemben a zenei-képi sík – a vershangulat –
itt végig eltérő volt, s ezt a kétirányúságot, az innen eredő összjátékot figyelembe véve
elemezhető ki csupán maradéktalanul a puszta versértelemmel sohasem azonosítható
eszmei mondandó.”8 Király itt ismét állást foglal az úgynevezett „strukturalizmus-vitában”9, s a vers által „előírt” értelmezői stratégiaként emlegeti a „strukturális elemzést”.
Látható tehát, hogy az Ady-költemény megközelítését átszövi egy olyan ideológiai
háló, mely – várhatóan – több esetben maga válik gátjává a partitúraként vázolt „jelentés” követésének. A szöveg interpretálhatóságának kérdéseit tehát úgy fogalmaznánk
újra, hogy közben kísérletet tennénk Király nagyon is hasznosítható (a mű poétikai
megformáltságára és nyelvére vonatkozó) érvelésének „felszabadítására”.
Az Ady-líra tradícióhoz való viszonya igen bonyolult kérdéseket vet fel. Mert míg
a legtöbb vers (főleg a korai pályaszakaszban) a múlt tagadását nyilvánítja ki, a múltban fenyegetettséget, visszahúzó erőt lát, addig az irodalmi hagyomány emlékezetének
több komponensét be is építi a szöveg jelképzésébe. Ady költészete kiváló példáját
nyújtja annak a tapasztalatnak, hogy az originalitás elvét kitüntető versnyelv nem feltétlenül zárja ki a szövegközi kapcsolatok sokrétűségét. Kulcsár-Szabó Zoltán idevonatkozó tanulmányát idézve: „Az irodalmi modernség, bár – részben – hagyományellenes attitűdöt képvisel, nem az intertextualitás tagadásával alkotja meg a szövegek
»individualitását«, hanem a szövegkapcsolatokkal létrehozható »egyediség« révén.”10
Csak egyetlen példa: az Új verseket záró Új vizeken járok úgy utal Baudelaire Le Voyage
(Az utazás) című versének utolsó passzusaira, hogy „összeolvassa” azokat Arany János
Reményem című költeményének kijelentéseivel. Vagyis az új deklarálása egyben a múlt
7

8

9

10

Ez az állítás némi kiegészítésre szorul. PALKÓ Gábor A hagyomány mint a nyelv materiális
emlékezete című, jelenleg alakulófélben lévő tanulmánya a Sípja régi babonának megkerülhetetlen értelmezése lehet majd. A kézirat a szöveg retorikai olvasatát nyújtja, néhány ponton
gondolatmenetünk meglátásaihoz hasonló következtetésekre jut egy teljesen eltérő argumentációs térben.
KIRÁLY István: A megkötöttség verse: Ady Endre: Sípja régi babonának. Irodalomtörténeti
Közlemények 1973/2-3. 281.
Vö. E. FEHÉR Pál: Marxizmus, közélet, irodalomtörténet (Beszélgetés Király Istvánnal). Kritika
1972/6. 14-15. In: A strukturalizmus-vita I–II. Dokumentumgyűjtemény. Összeállította Szerdahelyi István. Akadémiai Kiadó. Bp., 1977. I. 270-279.
KULCSÁR-SZABÓ Zoltán: Intertextualitás: létmód és/vagy funkció? In: K-SZZ: Hagyomány
és kontextus. Universitas Kiadó. Bp., 1998. 49.

3

aktualizálását is magában foglalja, hiszen a lírai én állításait nemcsak eredeti szólamokként, hanem idézetekként is észlelhetjük. A három szöveg horizontkülönbsége azonban jelzi az Ady-típusú kinyilvánító beszéd „logikáját”, hiszen míg az Új vizeken járok
lírai jelenetezése mintegy a Baudelaire-szöveg „nouveau” alakzatából bomlik ki, addig
a Reményem szcenikáját („El, el a bizonytalanba! / Rengj, hajóm, szabad hullámon. /
És ne tudjam, így rohanva, / Meddig halál, meddig álom!”) át is írja, s elválasztja a „remény” modalitásától: „Nem kellenek a megálmodott álmok, / Új kínok, titkok, vágyak vizén járok,”. Mindez az Ady-darab „hősének” kikülönülési elvárásával és megszólalásának (magára a költészetre is vonatkoztatható) „szándéknyilatkozatával” társul:
„Én nem leszek a szürkék hegedőse.” Látható tehát, hogy a nyilvánvaló intertextuális
megalkotottság itt szinte másodlagos tényezővé válik az asszertív hang mondottak feletti uralmához képest.
Legutóbb Fried István tanulmánya vetette fel az Ady-líra összetett „hagyományképzésének” kérdését: „olyan költészettörténet bontakozik ki az Ady-költészetből,
amely szakítani látszik a kanonizált irodalomtörténet személyi hierarchiájával, éppen
úgy, mint azzal a pozitivista fogantatású, lineárisan elgondolt historizálással, amely az
életrajzi adatok gondos összegyűjtésének és egy pozitivista pszichológia alapján történő elrendezésének tulajdonít kiemelkedő jelentőséget. Ady Endre szétolvassa elődei
életművét, és az irodalomtörténetet olyan fiktív költőkkel népesíti be, akikbe törekvéseit úgy vetíti be, mintha költészete előfutárai lennének.”11 A dolgozat két vers (Csokonai Vitéz Mihály, Vitéz Mihály ébresztése) interpretációján keresztül mutatja be a hagyománykezelés azon válfaját, amely egy kitüntetett, felértékelt jelent kezdő- és végpontként hoz működésbe. Fried István szerint e játéktér fontos mozzanata az idézetek
„felismerhetetlenítése” („az Ady-szöveg mögött eltűnik a Csokonai-szöveg”), mely a hagyomány egyoldalú, az önstilizációt hangsúlyozó „megszólítását” erősíti. Sőt, érdemes
tovább is mennünk, hiszen kérdéssé válhat, hogy beszélhetünk-e ebben az esetben
„hagyományról”. A tanulmány a Vitéz Mihály ébresztésének elemzése közben arra a következtetésre jut, hogy „a palimpszesztus reménye szétfoszlik, helyébe az önigazolás
kizárólagossága lép”.12 Ady szövege ezek szerint az idézés eljárásával éppen az idézet
funkcionális működését bizonytalanítja el, az aktusban az „ön-autorizációt” készíti elő.
Fried István zárómondata ily módon egyáltalán nem hat túlzásként: „nem Adynak lesz
Csokonai-maszkja, hanem Csokonainak Ady-maszkja.”13 Mindezek alapján elmondható, hogy az irodalmi múlt „átírása” olyan poétikai látásmód eredménye, amely
– Ady esetében – a hagyomány „kitörlését” annak megidézésével végzi el. A rekontextualizálás művelete egységes kóddal szembesíti az átvett (általában jelöletlen)
szövegösszefüggéseket, az originalitás-elv az intertextusokat is hozzárendeli az innovatív beszéd szubjektumához. E reprezentációs szabály értelmében az önidentitás biztosítása a szelekció „igényével” mutat vissza az „eltüntetett” múltra.
Az Ady-líra hagyományhoz való viszonyának kérdése azonban mindezzel nem
merül ki. Kulcsár-Szabó Zoltán fentebb említett tanulmánya utal arra, hogy „A klaszszikus modern szövegek kiterjesztették az intertextualitásnak azt a módozatát, amely
11

12
13

FRIED István: Csokonai és Csokonai között. Ady Endre költészetfelfogásához. In: Újraolvasó.
Tanulmányok Ady Endréről. szerk: Kabdebó Lóránt – Kulcsár Szabó Ernő – Kulcsár-Szabó
Zoltán – Menyhért Anna. Anonymus Kiadó. Bp., 1999. 68.
Uo. 74.
Uo. 76.

4

az idézett szövegeknek hangsúlyozott, értelmező, értelemadó vagy – módosító szerepet juttat, ezzel mintegy egyensúlyt teremtve a jelölési viszony résztvevői között. Ily
módon az idézés révén már nemcsak az idéző szövegnek egy (vagy több) másikon elvégzett teljesítménye értékelhető, hanem nyíltabb tér jut a szövegek »párbeszédének«.”14 S ebből a szempontból (is) jelentőségre tehetnek szert az úgynevezett „kurucversek”, hiszen – mint Király István figyelmeztet rá – ezek tematikai szintje csak egysíkúan értelmezhető a poétikai megvalósulás hagyomány diktálta elemei nélkül.
E „többszólamúságra” legjobb példa a Sípja régi babonának megformáltsága, melyben
„Ellentmondott egymásnak a vers két központi poétikai alkotó része, a szemantikai-logikai és zenei-képi sík: az egyikben a távolodás, a distancírozás, a másikban az azonosulás volt az uralkodó. Ez az ellentmondás, az innen eredő paradoxitás határozta meg
a költemény belső szerkezetét.”15 Király interpretációja e szétválasztást végigvezeti
a szöveg „nyelvtanán” és egy „rejtett” intertextus közbeiktatásával defigurálja a vers beszélőjének utolsó kijelentését: „A nyitás közvetlenül – a sírom-sorsod-attitűddel – jelezte az azonosságot, a zárás pedig közvetve, áttételesen: az issza-vissza rímpár néma
beszédén át tette ugyanezt. Maradéktalanul érvényesült itt a rím többértelműséget kifejezni tudó, elbizonytalanító – polivaláló – szerepe; az a sajátság, mely onnan adódott,
hogy rímbe ágyazottan nemcsak szintaktikai-logikai – de zenei sorba beillesztődve is
élt egy-egy fogalom, s éppen ezért a logikai-grammatikai értelemmel esetleg feleselő jelentéstöbbletet is szuggerálni tudott. Az issza-vissza rímpár pl. logikai-grammatikai
összefüggésben nézve tagadott, elutasított, a távolodás kifejezője volt: sohse issza – sohse
nézek többet vissza – ez volt mondattanilag egybecsengetve; zenei paradigmába illesztve
viszont egy múlt századi népies dal emlékét idézte ez a rím: »Ki a Tisza vizét issza –
Vágyik annak szive vissza«. S így mintegy tudat alatt a visszavágyódás, az azonosulás
érzelmét is belopta a versbe. A költemény végén, nagy szerkezeti súllyal, mintegy önmagában csengett a vissza szó.”16 Király ily módon – kimondatlanul is – a Sípja régi babonának összetett modalitásbeli viszonyaira, illetve a hagyomány „dialogikus” idézésének lehetőségére tereli a figyelmet. Ezzel az Ady-líra már jelzett kérdésirányát is új
megvilágításba helyezi, érdemes tehát közelebbről szemügyre vennünk a költeményt.
A vers alcíme („Bujdosó magyar énekli”) egy tradicionális szerepre utal, mellyel – feltehetően – a lírai én perspektívája azonosítódik; ugyanakkor a jelöletlen idézet státusába helyezi magát a szöveget.17 Király István elemzése szerint: „az igéző múltat tá14
15

16

17

KULCSÁR-SZABÓ Zoltán: i. m. 48-49.
KIRÁLY István: i. m. 278., illetve ugyanez – apróbb változtatással – megismétlődik a 285.
oldalon. Meg kell itt jegyeznünk, hogy Király elemzésének szóhasználata (pl. „paradoxitás”,
„megkötöttség” stb.) és argumentációja egyezéseket mutat az első monográfia némely fejezetével, leginkább A föl-földobott kő című versről mondottakkal. (Vö. KIRÁLY István: Ady
Endre I-II. II. 665-671.) Sarkítva úgy is fogalmazhatnánk: Király – nagy valószínűséggel –
A föl-földobott kő tapasztalata felől olvassa a Sípja régi babonának „üzenetét”. Ennek részleteire nem térnénk ki, inkább a különbségekre és – mint már jeleztük – az utóbbira vonatkozó produktív meglátásokra koncentrálnánk.
KIRÁLY István: A megkötöttség verse: Ady Endre: Sípja régi babonának. 283. (A hibásan idézett versrészleteket helyreállítottam.)
Az alcímen áttűnhet a Bujdosó kuruc rigmusa cím is, a két vers kapcsolatát felerősíthetik
a Sípja régi babonának allúziói, de – mint látni fogjuk – az utóbbi olyan „immanens” tapaszta-

5

masztotta fel a vers központi képe, a szerepdal hőse is: a magányos bujdosó. A magyar
nép annyira szívhez nőtt »vérzivataros századaiból« érkezett meg ő. S a maga létével
– ismerősségével – a képi-zenei sík legfőbb elemének, a választott műnemnek a költemény alcímében (…) jelzett szerepdalnak is sajátos, nem az elidegenedés, de az azonosulás irányába vivő veretet adott.”18 A paratextus – mely egyben architextus is
(„énekli”) – valóban lehetővé teszi, hogy egyfajta költői szerep és hagyomány összjátéka irányítsa az olvasást („bujdosóének”). A vers első versszaka, illetve szcenikája
látszólag támogatja is ezt a befogadói döntést. A 17. századi kuruc költészetben számtalan példát találhatunk a Sípja régi babonának felütését jellemző kelléktárra: síró lírai
alany, a közösség megszólítása, a bujdosás kényszerűsége stb. Néhány részlet19 jól illusztrálhatja e beszédszituációt: „Szánjátok már, jó barátim, / Sírjatok velem, rokonim, / Jajgassatok, jó szomszédim / És nekem jóakaróim. // Jaj, megyek, és hova legyek, / Jaj, mert bujdosnia megyek, / Jaj, számkivetésre megyek, / Jaj, vissza mikor
léphetek. // Jaj, szép hazám, mikor látlak, / Oh, bő földő édes hazám, / Jaj, szép Erdély, mint megromlál, / Jaj, ím, mely pusztán hagyatál.” (Erdély veszedelméről); „Te saját földedben, / Szép örökségedben, / Mi nem lehet lakásod, / Étked is keserves, / Siralmas, nem kedves / Házadtól távozásod / Fojtogat idegen / Helyen immár régen /
Szomorú bujdosásod.” (Sírsz, Magyarország); „Az idegen földre mégyek, / Véletek többet nem lészek, / Talán nem is lát szemetek, / Rólam ne felejtkezzetek! // Lábam
akármerre mégyen, / Rólatok nem felejtkezem; / Minden járáson-kelésen / Áldjon
meg az szent Úristen.” (Jánóczi András: Ideje bujdosásomnak); „El kell mennem, noha
nehéz szívemnek, / Nincs itt maradása árva fejemnek. /…/ Orcáimon folynak sűrű
könyveim, / Gyakorta sírnak könyvező szemeim, / Bánattal teljesek minden óráim, /
Jaj, megemésztenek titkos kínaim!” (Keserves bujdosás).20 Látható, hogy e szövegek mo-

18
19

20

latot körvonalaz, melynek az előbbi csak „távoli” kontextusát képezheti. Úgy is fogalmazhatnánk: az egyik a másiknak nem „kötelező intertextusa”.
KIRÁLY István: i. m. 284. (A nyomdahibákat korrigáltam.)
Az idézeteket a következő kiadás alapján közlöm: Magyar költők 17. század – A kuruc kor
költészete I-II. A válogatás, a szöveggondozás és a jegyzetek Komlovszki Tibor munkája.
Szépirodalmi Könyvkiadó. Bp., 1990.
Természetesen az ezekhez hasonló szcenikájú szövegek maguk is intertextusokként olvashatók, hiszen nemcsak egymásra utalnak, hanem minden valószínűség szerint Bornemissza Péter Siralmas énnéköm… kezdetű költeménye és Balassi Ó én édes hazám, te jó Magyarország…
kezdetű verse tekinthető „paradigmatikus” elődjüknek. Király István is megemlíti e hagyomány folytonosságának irodalomtörténeti jelentőségét: „Nem az egyéni fejlődésen belül, de
motívumtörténetileg nézve ezt a képet egy művészileg erőteljesen megformált típus került
be ezzel Ady lírájába. (…) Visszatérő motívumként kísérte végig az utolsó négy-ötszáz év
magyar irodalmát. A reneszánsz és a reformáció költőinél, a Siralmas énnéköm… keservét
panaszló Bornemissza Péternél, majd klasszikus formában az »Oceanum mellől« »remete
módjára havasok aljából« hazafelé néző Balassi Bálintnál tűnt fel első ízben s a XVII. és
a XVIII. századi szabadságharcokban teljesedett ki, élte virágkorát, majd az 1848 előtti évtizedekben támadt megint újjá. Kölcsey szavaival: »a vissza- és előérzés bánatjának« »tökéletes
kizengője« volt ekkor a »szegény bujdosó nevezet«. A reformkori irodalomnak ez lett mintegy a központi típusa. Katona Bánk bánjában éppúgy ott voltak az elbúsult, rejtőző békétlenek, mint Kölcsey, Kisfaludy, Vörösmarty, Bajza, Erdélyi, Petőfi, Tompa, Arany, Szigligeti
stb. írásaiban. Elég utalni olyan művekre, mint pl. Kölcsey: Himnusz, Rákóczi hajh…; Kisfaludy Károly: Honvágy; Vörösmarty: A bujdosók, Mikes búja, A hontalan; Bajza: Isten hozzád; Erdélyi János: A menekültek; Petőfi: Szent sir, Rákóczi; Arany: A rodostói temető;

6

dalitását már eleve meghatározza a visszatérés lehetősége/lehetetlensége feletti töprengés. Az ezzel társuló szerepkonstrukció alapszerkezete – a behelyettesíthetőség mellett –
a magányosság érzékeltetését artikulálja.21 Ady versének felütése azonban polifunkcionálissá alakítja a hagyományos szcenikát. Király István dolgozata a következőképpen
vázolja az első strófa értelmezhetőségét: „A distanciával élő, tömegből kiemelt, elkülönült ember – a távolodó ember: a magányos vándor, a bujdosó volt a hős. Az ő
ismérvei tűntek fel rendre. Átmeneti helyzetben, már menőben bús világgá, sátor-sarkon
bort nyakalva, fáradt lábbal, útra készen ábrázolta hősét a költő. Távolságteremtő magányára utalt rögtön az intonációban jelzett cselekvés: »csak magamban sírom sorsod«.
A magamban határozó a benne rejlő beszédes kétértelműséggel egyszerre jelezte az
egyedüllétet (»magamban« – »egymagam«) s a befelé forduló, elkülönülő, bujkáló sorsot (»magamban« – »nem hangosan«).”22 E fontos észrevétel még kiegészíthető néhány
mozzanattal. Alcím és szöveg viszonya az én megkettőződését jelezheti, mivel a paratextus feltételez egy implicit beszélőt, aki idézi a „bujdosó magyar énekét”, míg
a vers grammatikai alanya idézett énként konstituálódik. A szerep létesülése egyrészt
megakadályozza a lírai én azonosíthatóságát23, másrészt viszont – a vers további menetében – az idézett én maga is idéző énként funkcionál (a sípszót idézi, fordítja le), ily
módon a szerep visszautal az alapszituációra (implicit beszélő és szöveg kapcsolatára)
s újabb megkettőződést von maga után. Ennek következtében problémát jelenthet az
idézeten belüli idézetek elkülöníthetősége. A szerep „felvétele” tehát az idézés aktusában ragadható meg, mely az implicit és az explicit pozíció keresztezhetőségét is felvillantja. Mindez megkettőzi a szövegben beszélő hangot is, melynek temporális szétválaszthatóságát (egyelőre) a grammatikai azonosság leplezi. A vers első sorának kétértelműsége tehát egy feszültséget is kiemel: a „magamban” látszólag ellentmond a másik hang elismerésének („egymagamban”) és a saját hang hallhatóságának („nem hango-

21

22

23

Tompa: A bujdosóról stb.” KIRÁLY István: i. m. 286. (A részletben szereplő lábjegyzet:
KÖLCSEY Ferenc: Nemzeti hagyományok. KF: Összes művei I. Bp., 1960. 513.) E folytonosság persze nehezen képzelhető el a diszkontinuitás nélkül. A kettő összjátékára – csak utalásképpen – jó példa lehet Thaly Kálmán „hamisítás-pere”: „Varga szerint azóta »beszélünk
a kuruc költészet hitelességéről«, mióta »kénytelenek voltunk tudomásul venni egyes versekről, hogy része van bennük« Thalynak. (…) a szöveg hitelességét, (…) »értékét« kellett volna
bizonyítani, ám épp így jutottak el ahhoz a konklúzióhoz, hogy a legnépszerűbb balladák
valójában Thaly hamisítványai. / A hamisítás hamis szövegként való értelmezésének éppen
a közös kortársi előítéletek szabtak gátat.” SZENTPÉTERI Márton: Perújrafelvétel. Javaslat
Thaly Kálmán rehabilitálására. Iskolakultúra 2001/4. 17. (A részletben szereplő lábjegyzet:
VARGA Imre: A kuruc költészet hitelessége (Első közlemény). Irodalomtörténeti Közlemények
1936. 46. évf. 29.) Kétségtelen tehát, hogy a 20. századra hagyományozódó kuruc tematikához való viszony korántsem tekinthető magától értetődőnek. Ady – egyébként pozitív kicsengésű – „Thaly-olvasatához”: KIRÁLY István: Ady Endre I-II. II. 702-703.
Vö. KULCSÁR-SZABÓ Zoltán: A „szerepvers” poétikájáról. In: Újraolvasó. Tanulmányok
Ady Endréről. 208. A dolgozat Az utolsó kuruc című Ady-vers kapcsán szembesít e dilemmával: ha a „magány” magára a „szerepre” vonatkozik, ellentmond alapvető feltételének, a behelyettesíthetőségnek és az ismételhetőségnek. Példáinkból kitűnik, hogy a „magányosság”
állapota itt a „szerep” tartozéka.
KIRÁLY István: A megkötöttség verse: Ady Endre: Sípja régi babonának. 279. (Az elírásokat
javítottam.)
Vö. KULCSÁR-SZABÓ Zoltán: i. m. 207-208.

7

san”), ugyanakkor a széthangzás effektusa éppen ezáltal hívja fel a figyelmet a szövegbe
írható különböző hangok jelenlétére, melyet fel is erősít a sor folytatásában előbukkanó alliteráció („sírom sorsod”) és a megszólítás, hiszen az konstruál egy, az éntől eltérő lírai alakzatot. Ez persze a „magamban” való sírás következtében „nem-reális”, hipotetikus megszólítottként tételezhető, az aposztrophéban azonban „sorssal” rendelkező, a beszélőt szituáló entitásként körvonalazódik. A felütés emellett az architextuális jelölést is átrendezi, mivel az idézett én – mintegy azonosulva az implicit beszélő által „előírt” szereppel és annak hagyomány diktálta attribútumával – „sírásként” jellemzi saját tevékenységét (mely átfordítható a „sirámok”, „panaszdalok” stb. műfaji
kódjába).
A második strófában (a „történelmi nyüzsgés”24 kontextusában) látszólag explicite
megszólal a sípszó is, a beszélő éppen ennek szóhoz juttatásában nyilvánul meg, nem
választható el tőle. Az aposztrophé viszont itt már akár a sípszóhoz köthető („Édes
népem, szól a sípszó,”), de mintegy folytatja az első versszak megszólításait („Vérem
népe, magyar népem,”, „Édes népem,”), azaz a beszélői szólamot egészíti ki. Ugyanakkor az aposztrophikusság következtében e rész úgy is olvasható, hogy nem az én ad
hangot a sípszónak, hanem a sípszóban megnyilvánuló én szólítja meg a közösséget,
melybe akár beleérthető az idéző én is. Vagyis e megkettőződés lehetővé teszi, hogy
a vers felütésébe is bekapcsoljuk a sípszó (a múlt babonájának) hangját, mely az
aposztrophékon keresztül preformálja az idéző én beszédét. Ugyanakkor e konstellációnak az ellenkezője sem zárható ki: elképzelhető, hogy a „síró” én azonos marad és
pusztán csak a sípszó észleléséről számol be. Ebben az esetben a „szól a sípszó” a „Nótát sípol a fülembe” „narratív” ismétlése lenne: az én csak hallja a nem tőle származó,
korántsem egyértelműen pozitív hatású hangot. Az eldöntetlenséget támaszthatja alá
az is, hogy a két reflexív rész közé ékelődik a „Sípja régi babonának” sor, amely
– mintegy „önállósodva” – a címet másolja bele a strófába. Ily módon nyomatékosítja,
hogy a szöveg idézetjellege mellett maga a cím is citátum. Ezzel olyan oszcillációt indíthat el, amely fenntartja idéző és idézett esetleges felcserélhetőségét.
A harmadik versszakban „folytatódik” a sípszó hangja (pontosabban a kettőspont
miatt itt egyértelműsíthető, hogy a síp „szól”), de megváltozik a strófaszerkezet (pl.
a második sorok ismétléses szintaktikája elmarad), és egy hirtelen vágással ellentétébe
fordul a modalitás: (a birtokviszony elhagyásával) „átkozott nép”-pé transzformálódik
a megszólítás. Király István a következőket mondja erről: „A tematika szintjén érvényesülő távolságteremtő szándékról egy szembeötlő történelmi rájátszás már rögtön
hírt hozott: a magyarság legnagyobb ellenségének, a XVII. századi Habsburg-abszolutista ellenforradalom egyik vezéralakjának, Kollonichnak állítólagos szavait idézte szó
szerint a költő. Ő volt az, aki »koldusnak« akarta látni Magyarország népét, akinek az
»uralkodást magán nem tűr, szabadságra érdemtelen« kijelentést tulajdonította az utókor. Az ellenség kritikájával való azonosulás distanciát jelzett már pusztán formailag,
egymagában is, s még inkább azt jelzett a bírálat tartalma. A XIX. századi nemzetkritika központi mondandóját, a Széchenyi-féle szalma-láng gondolatot s az Aranytól
megénekelt »nagyidaizmust«, – Sőtér István tömör meghatározásával – »az álom és

24

Király István ezzel a formulával jellemzi a „Körös-körül kavarognak / Béna árnyak, rongyos
árnyak,” sorokat. KIRÁLY István: i. m. 279.

8

való felcserélésére« való hajlamot tette szóvá Ady Endre is.”25 Király tehát a vers harmadik strófájától kezdődő szólamot két hagyomány kereszteződésébe helyezi s erre
több példát is hoz: „A reformkori hazaszeretet nagy verseinek emlékét idézték az
egyes részletek. Kísértett pl. a reformkori hazaszeretet két nagy krédójának, a Himnusznak és a Szózatnak egy-egy jellegzetes szava, fordulata. (Vö. pl.: Vörösmartynál:
»Áldjon vagy verjen sors keze«, Kölcseynél: »Isten álldd meg a magyart«, Adynál pedig
ennek fordítottja: »Ne hagyja az Úr veretlen«; Kölcseynél: »Ez a föld, melyen annyiszor
– Apáid vére folyt« – Adynál: »Vérem többé sohse issza – Veszett népem veszett földje«.)
(…) Rájátszás volt a versben kibomló nemzetkritika is: a Kölcsey-féle Zrínyi második
énekének komor bírálata is ott rejlett mögötte. Költői anyagában, rájátszásaiban szembeötlően a reformkori lírához kötődött így ez a költemény.”26 Ha mindezt értelmezésünkbe beépítjük, arra a felismerésre juthatunk, hogy a harmadik strófa elején megnyilvánuló, ellenpontot képező hangsúlyváltás egy újabb hagyomány beszüremkedésére enged következtetni, mely módosítja a költemény múltorientációját is. A két tradíció párbeszédének terepévé váló szöveg mintegy a 19. századi horizont közbejöttével
teszi hozzáférhetővé a 17. századi szcenikát.
Mindez azonban újabb megfordításokat tesz lehetővé. A sípszó hangja két alapvető
„hasadtságot” idéz elő. Egyrészt két, egymással ellentétes modalitású részre bontja,
dichotómmá alakítja a verset; másrészt a 19. századi szövegtörmelékek „átírását” a 17.
századi (történelmi) horizont felől hajtja végre, de – egyidejűleg – az utóbbira az előzőn át „biztosít” rálátást. Vagyis ténylegesen színre viszi (technikailag kiazmus formájában27) két hagyomány dialógusát: olyan jellegű interpenetrációt nyit fel, melyben
a nyelvi „törmelékek” származási helyének, eredetének stabilizálhatósága válik kétségessé. Ez óhatatlanul megrendíti a szereppel járó perspektíva egyeduralmát, a „bujdosó” nézőpontjához hozzáadódik egy, a horizontjához képest későbbi látószög, mely
az implicit pozícióra vetülhet vissza. A szerep rögzülése ezért nem mehet végbe, utólagos elvárásokkal kombinálódik, melyeket maga is kondicionál, sőt a sípszó révén
a múltból elevenít fel. A szerep ily módon temporális töréseket fed el, de ugyanakkor
ezek szét is feszítik állandóságát. Az említettek jelentősége a beszélői pozíció(k) szempontjából is döntőnek mutatkozik, hiszen e folyamatok eredményeképpen az utolsó
strófa szólamát – mivel a megszólítotthoz való viszony nem változik („átkozott nép”,
„Veszett népem” – bár az utóbbi csak alakilag aposztrophikus színezetű, valójában már
nem megszólított –) – a sípszóval, de – mivel visszatér a „népem” és a „Vérem” kifejezés – a lírai én beszédével is azonosíthatjuk (ráadásul az ismétlődő „sohse” szavak a második versszak hasonló retorikájú soraira emlékeztetnek). Ezt az eldöntetlenséget erősíti a szcenika variációja, mely szintén az alaphelyzetre utal vissza. Csakhogy itt az én
újra megkettőződik, hiszen a versszakban – a sípszó hatására – jövőbeli „szándékát”
juttatja kifejezésre (közben újabb megszólítottakat is konstruál: „Kézsmárk hegye,
Majtény síkja,”, melyek a „földdel” kerülnek metonimikus kapcsolatba), vagyis önmagáról mint „tárgyról” is nyilatkozik. A Király István által említett, verszáró rímpár
25

26
27

Uo. 280. (A részletben szereplő lábjegyzet: SŐTÉR István: Nemzet és haladás. Bp., 1963.
177.)
Uo. 287.
A kijelentések egymással kereszteződő állításaira példa a versszak utolsó négy sora: „Uralkodást magán nem tűr / S szabadságra érdemetlen, / Ha bosszút áll, gyáva, lankadt / S ha kegyet ád, rossz, kegyetlen.”

9

polivalenciája innen nézve szintén kulcsfontosságú lesz, egyaránt jelzi a hagyományok
„többirányú”, időnek kitett megszólaltatását28, a modalitásváltás ismételt „beíródását”
és a kétféle hang együttes „jelenlétét”, egymást idéző funkcióját, melyekhez a „tárgyként” jelölt én perspektívája is csatlakozik.29 (Ráadásul a „Sohse nézek többet vissza.”
kijelentés arra is utalhat, hogy a beszélő a múltra, a hagyományra nem néz vissza;
azonban ez a változat sem véglegesíthető, hiszen az innovatív döntést ellehetetleníti
a nyelv uralhatatlansága.) A zárás éppen ezért úgy is olvasható, hogy a sípszóra hagyatkozó én állításának deklaratív egyértelműségét játssza ki az utólagosság horizontja – és
ezen keresztül az implicit én –, ironizálva – egy másik, tőle elválaszthatatlan tradíció
által – a „bujdosó” hagyomány szerepkínálatát, felszínre hozva annak modális „kétarcúságát”. Lőrincz Csongor megfogalmazásában: „Itt a múlt tematizáltan eltávolítottként, csak a »sípszó« hangja által szólal meg. Az én szólamának eme hangra való rávetülése mintegy a beszélői identitás megnyilvánításának érdekében történik, majd
a zárósorok asszertív modalitásában teljesedik ki. Ezek a sorok azonban [az issza–vissza
rímszavakat alkalmazzák], amelyek jelentésháttere szemantikailag ellentétbe kerül az
»én« kijelentéseivel. A sípszóra ráhallgató »én« beszédének ez a diszfigurációja így
a hangzás kisajátíthatatlanságának tapasztalatát hozhatja közel.”30 A széthangzás érzékelése éppen azért lehet a mű olvasásának talán legevidensebb komponense, mert
a kezdő- illetve a zárósorok explicit és implicit jelzésein túl is mindvégig „felülkerekedik” a szöveg retorikai dimenziójában.31
A Sípja régi babonának tehát egyfelől tematizálja a múlt polifóniájának (fel)idéz(őd)ését, másfelől kialakítja önnön hallhatóságának, hangzósságának keretrendjét is. Azaz
szöveg és dallam elválását a tonális effektusok felerősítésével hozza létre, mely aktuális
és virtuális beszéd széttartó játékának lehetőségét aktivizálhatja. Mindebből következően a vers olyan allegorikus mozgást inszceníroz, mely a megelőző jellel való nemegybeesésből adódó konstitúcióként is értelmezhető. Egyrészt a beszédműveletek, az
idézéslogika és az én (többszörös) megkettőzései olyan kompozíciót sejtetnek, melynek „elrendezése” bár társítható egy implicit énhez, partitúrája mégsem írható le egy28

29

30

31

Király interpretációja idevesz egy bibliai párhuzamot is: „a szodomai és gomorai pusztulást s
az abból menekvő Lótot idézte meg rejtetten, áttételesen a tematikai szerkezet végén a lírai
cselekvés. (…) Szembenállt egymással a »veszett nép« és a visszanézéstől eltiltott tiszta hős.”
Uo. 280.
Az implicit beszélő által idézett én, a sípszó konstruálta én és az utolsó strófában megjelenő
hipotetikus én alapján – mivel szólamaik „fragmentarizálják” a szöveget – nem lehetetlen,
hogy az alcímben jelölt „bujdosó magyar” kifejezés sem integratív funkcióra, hanem pusztán
valamelyikre utal, azaz – némi önkénnyel – „versben bujdosó magyar” értelemben is játékba
hozható. (Ennek természetesen ellentmondhat az első strófa aposztrophéja, melyben elhangzik a „magyar népem” kifejezés, hiszen ez az idézett én beszédéhez köthető; ugyanakkor a „népem” tropológiája mindhárom szólamba „beleíródik”, tehát mégiscsak fenntartja
ezt a lehetőséget. Ezt egészítheti ki a „Veszett népem” azon értelmezési lehetősége, amely
„elveszett magyar népként” a megszólítás-sorozat jelölőinek cserélődésére helyezi a hangsúlyt.)
LŐRINCZ Csongor: A retorika temporalitása. Az eltévedt lovas mint intertextus. In: Újraolvasó. Tanulmányok Ady Endréről. 190-191.
Király István statisztikákkal támasztja alá a hangzásképletek sokszorozódásának versbeli
eseményét, az alliterációk, vokális ismétlődések stb. gyakoriságát. „Dallá testetlenedett szinte
az egész vers.” – írja. KIRÁLY István: i. m. 281-283.

10

séges, az innovációt és az originalitást kitüntető kóddal. A hangzásbeli elkülönböződés
„visszaírható” a vers önprezentációjába is, mintha a szöveg magát ugyancsak az „újramondáshoz” utalná: ilyen értelemben elgondolt nem-identikussága a líraolvasás legalapvetőbb „eljárását”, az utólagos megszólaltatásban képződő differencia uralhatatlanságának, beláthatatlanságának „elismerését” jelezheti. Másrészt ehhez kapcsolható az is
például, hogy bár elvileg a sípszó hangjának megszólaltatása teszi lehetővé a hagyományok interpenetrációját, ugyanakkor az idézett én önértelmezésében32 negatív funkciót
is betölthet (babonaként, nótaként közvetítődik). A vers ebből kiindulva az aktualizálás „veszélyeire” is felhívhatja a figyelmet: a bujdosó a síp (mint kiderül nemcsak) múltat közvetítő szavaiból a megszólítottal való szembehelyezkedés impulzusait „olvassa
ki”. A másságon keresztül történő önmegértés (és egyáltalán az önkimondás) bizonyossága így éppen e „szelektív olvasatban” kérdőjeleződik meg: a múlt olyan szöveget
mondat vele, mely számára a jövőből, egy rákövetkező szempontból viszont ugyancsak a múltból szivárog át szólamába. Ugyanakkor a múlt egy vele nem egybeeső horizontjának felülkerekedése olyan interakciót feltételez, amely az utólagosság konstruktív működésének tudható be. A Sípja régi babonának beszélőinek pragmatikai szétválasztása ezért is döntőnek bizonyulhat: pozicionális hasonlóságuk ellenére temporális különbségként funkcionálnak. Ha mindezt ismételten a vers poétikai dimenziójára
vetítjük, láthatóvá válik, hogy a hagyomány időbeli elhelyezkedésének rejtélye már
megkerülhetetlen, de szemantikán túli következményeinek „mérlegelése” még megkerülhető kérdésként exponálódik e „kuruc szerepdal” repertoárjában. A fentiek fényében azonban feltétlenül megkockáztatható – s ezt Király István tanulmányának
impulzusai nélkül aligha tehetnénk –, hogy a viszonylagosító látásmód és a nyitott jelentésképzés ilyen jellegű alakítása kivételes pillanata Ady költészetének.

32

Itt megemlíthető az is, hogy a kezdeti szituáció („Csak magamban”) átfordítása (több hang
szól) szintén az önértelmezés kisiklatását eredményezheti. Ennek következtében nem tudunk ráhagyatkozni az idézett én szólamára.

11

