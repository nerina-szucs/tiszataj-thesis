A TISZATÁJ DIÁKMELLÉKLETE
2002. ÁPRILIS

83. SZÁM

TVERDOTA GYÖRGY

A tizenkettedik
KORSZERÛTLEN ELMÉLKEDÉSEK
JÓZSEF ATTILA ESZMÉLET-CIKLUSÁNAK XII. VERSÉRÕL
Kevés olyan verse van József Attilának, amely
olyan mértékben rászorulna a tisztázó szándékú, körültekintő értelmezésre, amint az Eszmélet XII. verse.
Régtől fogva és fokozódó mértékben egyre homályosabb, egyre komplikáltabb magyarázkodás áldozatául
esett. Része volt talán ebben annak is, hogy a ciklus
utolsó darabja lévén, a konklúzió, a csattanó, a végszó,
a végső üzenet kiemelt szerepét tulajdonították neki.
Annyiban nem is alaptalanul, hogy a hajnali kezdőszakasz szimmetrikus ellentéteként az esti sötétben játszódó versfolyamat kapcsán a költő talán tudatosan
keret-funkciót tulajdonított neki. Nem ilyennek írta,
nem ezért szövegezte meg, de a ciklus összeállításakor
élt a versnek ezzel az adottságával. A túlértelmezések
igazi gerjesztője azonban az, hogy a vers megsokszorozni látszik a lírai ént, s a létrejött én-figurák között
bonyolult viszonyok kreálhatók. Ez a rejtély izgatja az
interpretátort, s különösen jól jön olyan elméletek illusztrációjául, amelyek – hogy divatos kifejezéssel éljek – abban érdekeltek, hogy az Eszmélet az én késő
modern, sőt posztmodern felbomlasztásának előfutáraként legyen beállítható, azaz hogy „az Eszméletet átolvassák a későmodernségbe”.
Eszünk ágában sincs tagadni, hogy az én többszörözésének problémája fölvethető a verssel kapcsolatban. Nem mindegy azonban, hogyan oldjuk meg ezt
a problémát. Járjunk el tehát nyitottan, de körültekintően és óvatosan akkor, amikor a szöveg megfejtésére
teszünk kísérletet! A XII. darab két olyan sorral kezdődik, amelyeket manapság ún. referenciális igényű kijelentéseknek szokás nevezni: „Vasútnál lakom. Erre

JÓZSEF ATTILA
(1905–1937)
Nem fér hozzá kétség, hogy
József Attilát, főleg élete
utolsó éveiben, a számos alkalommal átélt emberi és
hivatását érintő krízis során
egyre gyakrabban és egyre intenzívebben foglalkoztatta
a költőként való elhallgatás,
a költői pálya befejezésének
gondolata. Fontosabb, hogy
ennek műveiben is hangot
adott közvetlenül és közvetve
egyaránt.

sok / vonat jön-megy és el-elnézem,”. Én, akinek Odorics Ferenc szememre veti a vers
„biográfiai-eszmetörténeti nézőpontú” megközelítését, fölvetem a kérdést: vajon azért
írta a költő ezeket a sorokat, hogy tudtunkra adja, hogy a Korong utcában, a Nyugati
pályaudvarra vezető egyik vasúti fővonal töltése mellett él albérletben Szántó Judittal
egy kis lakásban a padlástérben? A biográfiai megközelítés megengedne egy ilyen feltételezést, mégis azt gondolom, hogy az idézett mondatoknak nem ez a versbeli funkciójuk.
Hogy mi, arra a két mondat igeformáinak szemügyre vétele alapján ébredhetünk
rá. A „lakom” tartós, folyamatos cselekvést jelöl, duratív ige. Szilárd alapot biztosít
a további igék számára. Aki vasútnál lakik, olyan tapasztalatok birtokosának mondhatja
magát, amelyekre a vasúti pályával szemben épített házak lakói tesznek szert. Mit tapasztal a Korong utca sarkán élő lakó? Iteratív cselekvéseket, történések rendszeres ismétlődését, amit a „jön-megy” ikerszó jelöl. Ellentétes irányú mozgások rendszeres
előfordulását figyelheti meg az első személy, de csak addig, amíg ez a kétirányú folyamat a látószögébe esik. A jövés-menés alanyai a vonatok. A lírai én tehát vonatok folyamatos és rendszeres jövés-menésének tanúja. A „sok” határozatlan számnév is hozzájárul az ismétlődés hangsúlyozásához. Ám az életrajzi én lehetne közömbös is e közlekedési eszközök iránt. Vagy bosszanthatná a folytonos zörgés-zakatolás. Idővel aztán
annyira megszokottá válhat a vonatdübörgés, hogy a ház lakója szinte már észre sem
veszi a jelenséget. „Most ment el a nyolc órai gyors” – pillant föl a családfő a tányér leves kanalazása közben.
Nem így a mi hősünk. Munkanélküli értelmiségi, dologtalan töltőtoll-koptató.
Ráér, s ezért – ha talán nem is mindig, de olykor-olykor – a jövő-menő vonatok szemlélésével üti el idejét. Az élet e banális jelenségéhez, a vonatok jövéséhez-menéséhez az
„el-elnézem” igekötő kettőzéssel előállított iterációval megteremti az érzékeny szemlélő alanyt. Olyan eszköztelenül, hogy észre sem vettük, a költő biztosította a vers további gondolatmenetének szilárd alapjait. Minden, ami fontos, eztán az iteratív, jövőmenő vonatok és az iteratív, el-elnéző lírai én között fog lebonyolódni. De ez még
nem minden. Azt hittük, mint az életrajzi megközelítésmód félrevezetettjei, hogy
a költő nem akar mást, mint beavatni bennünket biográfiájának egy mozzanatába,
hogy ti. ő történetesen a Korong utca és a Mexikói út kereszteződésénél lakik, a vaspálya mentén, nem messze a halálsorompótól, s eközben valami nagyon lényegeset cselekedett.
Azon kívül ugyanis, hogy a jövő-menő vonatokat szemlélgeti, József Attila, a vers
szerzője még nyilván nagyon sok minden mást is csinál. Vacsorázik, olvas, veszekszik
Szántó Judittal, hosszú időre elmegy a Japán vagy a Bucsinszky kávéházba, s ilyenkor
a vonatok nélküle jönnek-mennek. Csakhogy a versbeli én mindettől eltekint. Számára csak a vonatok vannak, s ő pedig kizárólag a szeme előtt elvonuló szerelvények
látványát osztja meg velünk. Azaz elszigetelt egy élettényt és egy relációt a világ tényei
és relációi kusza szövevényéből, ezt középpontba állítja, s egy hallatlan töménységű
képbe tömöríti azt, ami annyiszor előfordult vele és a vonatokkal. Nincs más az olvasó számára, csak egy elrobogó vonat és az azt szemlélő első személy.
Kövessük hát az én tekintetét! Mit néz a jövő-menő vonatokon ez a magányos
szemlélődő lakó? Azt, „hogy’ szállnak fényes ablakok / a lengedező szösz-sötétben.”
Értesültünk tehát a Korong utcai albérlőnek egy további szokásáról: a jövő-menő vonatokat inkább az esti sötétben szokta szemügyre venni. Lehet, persze, hogy nappal is
el-elnézi őket, erről azonban ennek a versnek az univerzumában nem esik szó. Marad

2

tehát számunkra a sötétben robogó vonat, amelynek sok ablaka fényes világával éles
kontrasztot képez a világot elöntő sötétséggel. Úgy látszik, épp ez a kontraszt, fény és
sötét váltakozása ragadja meg az első személy figyelmét. Most kezdjük megérteni, hová
akar kilyukadni a vers beszélője.
A jelenség, ismerjük be, valóban nem is olyan banális, mint amilyennek első pillanatban hittük. A vonat haladásának megfelelő, nem túl lassú és nem túl gyors sebessége esetén, s ha a sötét elég nagy, olyan benyomás keletkezik, a töltés homályba burkolózása folytán, mintha sötét közegben fénykockák szállnának. A szemlélőt enyhe,
jóleső szédület is elfoghatja az érzéki benyomások hatására, de a mi első személyünk
minden érzékenysége mellett is józan marad, tudja, hogy ami szállni látszik, az vonatablakok sora. A „fényes ablakok”-nak nagy figyelemmel teremti meg a kontrasztját,
mint puha, áthatolhatatlan, de azért könnyű közeget, a „lengedező szösz-sötétet.”
A fény-sötét kontraszt fontosságával egyenes arányban áll az ezt realizáló nyelvi megoldásra fordított figyelem. „Különösen a „szösz-sötét”, a modern magyar vers egyik
legmélyebb szókapcsolata. – figyel föl Nemes Nagy Ágnes a kontraszt egyik pólusára,
majd így folytatja – Ez a „szösz-sötét” nemcsak izgalmas játék a jelző és a jelzett szó
távolságával, ez a távolság nem más, mint a külvárosi táj, a testszerűen szálazódó
sötétség”.
A látvány nemcsak kikerekedett, de el is jutott szemléleti végeredményéhez. Volt
eddig vasút, sok vonat, nézelődő lakó, de a negyedik sor végére rábukkantunk a lényegre, amely felé a gondolatmenet tartott: elérkeztünk a szálló fényes ablakok és
a lengedező szösz-sötét ellentétéhez. De még csak félúton vagyunk, nem tudjuk, mihez
lehet kezdeni ezzel a nagyon is konkrét, sok esetből levont, ugyanakkor absztraktan
tömör, lényegre törő, elvont képlettel, a fény és a sötétség ilyen mindennapi és ugyanakkor poétikusan izgalmas kontrasztjával. Az ügyeit intéző tevékeny ember számára
az ilyen látvány közönséges és érdektelen. A ráérő, meditáló egyén számára, akinek figyelme öncélúan megtapad azon, ami szeme számára felkínálja magát, mást mond ez
a tapasztalat. Az eddigi eredmény szilárd alap lesz a további gondolatmenet számára.
Maradunk a jövő-menő vonatok és az őket el-elnéző én, illetőleg a szálló ablakok és
a lengedező szösz-sötét kontextusában. Ezt visszük tovább. Valami nagyot fogunk
mondani? Hatalmasat ugrunk erről a trambulinról? Nem igazán ez következik be.
Az mindenesetre megtörténik, amire a verset oly tüzetesen, oly kincskereső mohósággal szemlélő értelmezők nem figyeltek föl, s amivel sajnálatos módon nem számoltak. A költő ugyanis a leírás, az élmény- vagy inkább tapasztalati beszámoló szintjéről
egyetlen lépcsővel följebb lép: a hasonlatok szintjén folytatja és fejezi be a verset. A hasonlat árulkodó szava az „Így”. Az „Így” két egyenlő részre, kétszer négy sorra tagolja
a verset, pontosan a közepén, azaz a második rész kezdőpontján. Nem ritka megoldás
ez az Eszméletben. Találkozunk vele a II., a IV., a VI., a VII., a VIII. és a XI. versekben
egyaránt, mindenütt más nyelvi vagy költői eljárással hajtva végre a tagolást. Hol
szimmetrikus, hol aszimmetrikus megosztottságot előidézve. Itt a szimmetrikus tagolás esete forog fenn. A XII. vers első négy sora a hasonlított, a kiindulópontul szolgáló
látvány, a második négy sora a hasonló. A hasonlat kifejtett alakjában így nézne ki:
„Úgy iramlanak örök éjben kivilágított nappalok, mint ahogyan szállnak fényes ablakok a lengedező szösz-sötétben.” Ismét Nemes Nagy Ágnes az, aki felfogta, hogy hasonlatról van szó: „Ez a vonat egyetlen hasonlat sínjén a végtelenbe fut, fülke-fényében
az eszmélkedés örök költői magatartásával.” Az első személy a mindennapos tapasztalattal, a robogó vonat látványával szemlélteti, ahhoz hasonlítja a… mit is? A nappalok

3

és éjszakák váltakozását, az idő múlását. Mivel pedig ez az idő a szemlélő számára saját
életideje, az éjjelek-nappalok gyors ritmusa az emberi élet gyors leteltére figyelmeztet.
Memento mori…
De kicsit előre szaladtunk. Először is a hasonlat, azaz az „Így” beiktatásával egyik
rendből, a hasonlítottéból hirtelen átváltottunk egy másik rendbe, a hasonlóéba. A hasonlított rendje a térbeliség rendje. Nem mintha a robogó vonatból hiányzana az időtényező. Ki merné ezt tagadni? De hát, istenem! A Korong utca sarkáról szemlélt
mozgó vonatok látványában kit érdekel az idő? A szemlélődő sehová sem utazik, neki
mindegy, mikor ér a vonat az állomásra, és az is mindegy, melyik ez az állomás. „Ma
nem üzennek hívó távolok. / Ma kikötöttünk itthon, álmodók!” – ahogy Juhász
Gyula mondja a szegedi Tisza parton állomásozó hajókhoz fordulva. Az iteráció és a
„sok” számnév is segít abban, hogy ne bámuljunk túl hosszan egyetlen elrobogó gőzös
után. Sebaj, mindjárt itt a másik. Az el-elnézett vonatokban tehát a tiszta térbeliség jön
számításba: a fényes ablakok sorozata, amint újra meg újra elvonulnak a sötétben
szemlélődő első személy előtt.
A hasonló szintjén ellenben kizárólag a tiszta időbeliség a lényeges, ahogy a kivilágított nappalok sora, köztük és körülöttük az éjszakák sötétjével követi egymást,
gyors iramban: „Így iramlanak”, hangzik a jól kiválasztott ige, s az intertextualitás szerelmesei számára idézem: „elhull a virág, eliramlik az élet”. Igen, az örök éjben iramló
kivilágított nappalokkal az életünk iramlik el. Mi is történt tehát? A költő egy térbeli
látvánnyal egy időbeli tapasztalatot tett érzékelhetővé. Pontosabban a fényes vonatablakok sorának látványával átélhető tapasztalattá tette az idő, időnk könyörtelen múlását. A szó legszorosabb értelmében, valami külső látvány megtalálásával és megmutatásával szembesített bennünket és szembesítette önmagát, kímélet nélkül, valamivel,
amit legszívesebben elhallgatunk magunk elől. Azzal, hogy véges lények vagyunk,
s hogy milyen rövid az élet.
De valamiről azért megfeledkeztünk. A hasonlított belső struktúrájáról. A vonat
robog, s az ablakok szállnak. A látvány fel van gyorsítva, fel van pörgetve. „Elhull
a virág” – idéztem az imént. Bizonyára mindenki látott olyan filmet, amely végigköveti,
hogyan feslik ki a bimbóból a virág, hogyan hervad meg, s hogyan ejti el egymás után
szirmait. Csakhogy a film ezt nem annyi idő alatt mutatja be, amennyi a virág kibomlásához és elhervadásához szükséges, hanem felgyorsítja a folyamatot. Egy-két rövid
perc alatt nézünk végig egy-két napos folyamatot. Banális és feledhetetlen látvány. Hát
ilyen banális és feledhetetlen József Attila hasonlata is. Vegyük az átlagot: 12 óra nappal, 12 óra éjjel. Ennyi egy nap. A robogó vonat egy fényes és egy sötét szekvenciája
ezt a 24 órát egy szempillantásnyira rövidíti le. Harminc másodperc alatt pedig egy
egész hónapnyi nappal és éjjel vonul el szemünk előtt. József Attila tehát a példa, a hasonlat révén brutálisan szembesít bennünket életünk ritmusának gyorsaságával. Hogy’
is lehetne ezt elfelejteni?
Vessünk egy pillantást a hasonlat nyelvi megvalósítására. Itt is két mesteri fogásra
bukkanunk. Az egyik a hasonló és hasonlított igék szép szimmetriája: a vonatablakok
„szállnak”, a nappalok pedig „iramlanak”. Ehhez a párhuzamhoz azonban egy ravasz
ellentét kapcsolódik, amelynek messzemenő következményeiről, az értelmezőket
csapdába csaló hatásáról később szólok. A jelzőket alig észrevehetően, de annál hatásosabban, megcseréli a költő. A „fényes” illik ugyan az „ablakok”-hoz is, de mennyire
jobban illik a „nappalok”-hoz. Állandósult kifejezésként tartjuk számon a „fényes
nappal” szókapcsolatot. A „kivilágított” jelző viszont ezerszer jobban illik az „ablak”

4

jelzett szóhoz: „kivilágított ablakok”. A kivilágítás mesterséges fényforrásból történhet, s a vonatablakok a fülkékben égő villanylámpáktól fényesek. A nappal világosságát ellenben természetes fényforrástól, a naptól kapja. Korrekt, bár nem költői, úgy
lenne tehát a szöveg, ha a lakó a kivilágított ablakokat nézné és ezekkel szemléltetné
az iramló fényes nappalokat. Hogy miért nem ezt tette, arra még visszatérünk. Egyelőre érjük be annyival, hogy József Attila nemcsak itt járt el így. Az Elégia című versében például igecsere történik: a lelkek várnak, a telkek pedig álmodoznak, holott az
álmodozás nyilván a lelkek sajátja, a telkek pedig sokkal inkább csak várnak, azaz üresen állnak.
Mielőtt a jelzőcsere következményeire sort kerítenénk, meg kell állnunk egy első
pillantásra nem feltűnő, de a hasonló és a hasonlított szimmetriáját rombolni vagy legalábbis megkárosítani látszó tényezőnél. Az éjjel és a nappal váltakozása a földi szemlélő számára két totalitás egymást űzésének tűnik. Nappal világos van, éjjel pedig sötét.
József Attila azonban eltér ettől a hétköznapi manicheizmustól, s a pálmát részrehajlóan a sötétnek juttatja. Sántít a hasonlat? Aligha erről van szó. A világos és sötét totalitások egyenlőtlensége nem ügyetlenség következménye, hanem szemlélet és nézőpont kérdése József Attilánál. A „lengedező szösz-sötét” nemcsak váltja a fényes szekvenciát, hanem körül is öleli. Mintegy beburkolja, közegként magába foglalja. A hasonló ugyanilyen viszonyt mutat föl, a hasonlat már ezért sem sántít: az éj nemcsak
váltótársa a nappalnak. A nappal rövid, az éj azonban az „örök” jelzőt kapja. Az állandó, mindenütt jelenlévő sötétben, az örök éjben a nappalok csak gyorsan eliramló,
elszálló rövid epizódok, ahogy – merjük kimondani – az élet is csak rövid, kivilágított
epizód a nemlét örök éjszakájában. Hogyan is fenyegeti meg szerelmét egy kései versében a költő? „hol fényben fürdesz, azt a termet / elsötétítem – meghalok.” Csakhogy
az Eszmélet még nem tart itt, még közelebb van az Ódához, amelyben úgy szereti kedvesét a vers hőse, „mint a fényt a termek”. Ne kételkedjünk benne, hogy József Attila
ekkor még szívesen sütkérezett a kivilágított nappalokban, tudván-tudva, hogy csak
rövid fényes epizódok jutnak neki az éj egyetemes sötétjében.
A szemlélet után a nézőpontról is essék szó! Az a nézőpont, amely az éjt tartja
mindenütt jelenvalónak, és a világosságot csak részleges érvényűnek, nem földi, nem
hagyományosan emberi, hanem kozmikus természetű. Itt sem magával méri a mindenséget, hanem a mindenséggel méri magát a vers alanya. Az univerzumban töménytelen
nap ragyog, az ember az Űrt mégsem világosságként, hanem alapjában sötétségként éli
meg, amelyet távoli csillagok fénypontjai díszítenek. Ez a szemlélet, a sötét elsőbbsége
és felsőbbsége, és ez az űrbeli nézőpont jó ismerősünk egy másik nagy magyar költőtől, a Csongor és Tünde szerzőjétől. Idézzünk a borzongatóan szép Éj monológjából:
„Sötét és semmi voltak: én valék, / Kietlen, csendes, lény nem lakta Éj, / És a világot
szültem gyermekűl. / Mindenható sugárral a világ / Fölkelt ölemből” – mondja az Éj,
a világ kezdetéről, s monológját a világ végéről így zárja: „Fáradtan ösvényikből a napok / Egymásba hullva összeomlanak; / A Mind enyész, és végső romjain / A szép világ borongva hamvad el; / És ahol kezdve volt, ott vége lesz: / Sötét és semmi lesznek:
én leszek, / Kietlen, csendes, lény nem lakta Éj.”
Az örök éjbe burkolt kivilágított nappalok képével elérkeztünk ahhoz a kérdéshez,
amely a XII. vers értelmezőinek a figyelmét annyira magához bilincselte: az én-sokszorozás kérdéséhez. Ez a lehetőség a nyolcsoros utolsó két sorában manifesztálódik:
„s én állok minden fülke-fényben, / én könyöklök és hallgatok.” A probléma aztán nem
marad meg a két sor lokális rejtélyének, hanem a szöveg egészére visszahatólag kiterjed.

5

Ha nem is a teljesség igényével, de célszerű idézni néhány fontosabb és jellegzetesebb javaslatot a XII. strófának az utolsó két sorból kiinduló értelmezésére. Az én-sokszorozást feltételező olvasat már nagyon korán, Fejtő Ferencnél felbukkan: „Az utolsót idézem végül is, emlékezésül a zuglói estékre a Mexikói-úti sínpár s vonatfüttyök
közelében s buddhai varázslatáért… Ismerik a legendát Buddháról bizonyosan; hogy
mikor egy folyóhoz ért, a folyónak száz hídja volt s mind a száz kérni kezdte Buddhát:
rajta menjen át. Buddha egyiket sem akarván megsérteni, száz Buddhává vált s átment
mind a száz hídon…” Szabolcsi Miklós A verselemzés kérdéseihez című füzetében az énsokszorozást a költő szintézisteremtő igényére vezeti vissza: „A feloldás itt: a szintézis,
a leghegelibb értelemben: a mindent magába fogadni, mindent megérteni, mindennel
azonosulni értelmében. Minden magatartási forma, minden indulat, minden gondolat,
– mindez egyszerre lehet a költő, megsokszorozott egyéniséggel: ösztön és tudat, értelem és érzelem, harc és béke, – és még tágabban szükségszerűség és szabadság, törvény
és kivétel, belső ösztönvilág és objektív realitás – mindez együtt lehet egy szintézisben
a versben, s a költő kitágult, mindent egybefogó Énjében.” Szuromi Lajos Eszméletkönyvében vitába száll az én-sokszorozás hipotézisével, s a következő megoldást javasolja: „a záró két sorban a szakasz kezdetének szituációját kell látnunk. A fényes ablakok (fülke-fények) mindegyike rávetül a mozdíthatatlan nyugalommal álló s közben
könyöklő költőre”. Azaz nincs szó az én sokszorozásáról, hanem a fény sokszoros rávetüléséről az egyetlen énre.
Az én-sokszorozás gondolata, egészen új elméleti háttérrel, az újabb interpretációkban megint erőre kapott. Bókay Antal azt az elgondolását, amely szerint József
Attila a hagyományos én-felfogást határozottan meghaladja, az Eszmélet XII. versére
alapozza, a következő módon: „ez az »én«, amely a szakasz elején még csak külső
szemlélő, az utolsó két sorban bevonódik a versbe: nemcsak a szeme előtt, hanem vele,
sőt benne történik a világ, miközben ő áll benne az életben… a költő itt beleképzeli
magát minden egyes vonatfülkébe, könyököl a rohanó vonat ablakában, mögötte ott
a fülke fénykerete, és nézi a sötét éjszakát, azaz nézi az éjszaka másik pontján (a lakásból) néző önmagát.” Az így rekonstruált képlet szerint valamiféle tökéletes világvesztés következik be, s ezzel az én körvonalai szétfoszlanak: „az utolsó sorokra már nem
a vonatot nézi, hanem önmagát az ablakban, azaz a látást látja. Nincs tehát tárgya már
a látásnak, a tárgyiasság a totális tárgyiasítás folyamatában, éppen az „én” természetéből következően, eltűnik a látás aktusából, és a látás látása helyettesíti.”
Kulcsár Szabó Ernő ugyancsak a XII. verssel illusztrálja azt a folyamatot, amelynek
során a költő mintegy föladja a modern szubjektum „isten képmásaként” értett identitását: „Mert akár a közvetlen (a fülkefénytől megvilágított én), akár a visszatükrözött
látvány (a megvilágított ablakokban megpillantható képmása) logikájából indulunk is
ki, az önmagára visszareflektált szubjektum mindkét értelemben megtöbbszörözött,
multiplikált én-ként jeleneteződik a versbe. Ami azt jelenti, hogy akár látóként, akár láthatóként azonosítjuk is a beszélőt, a rá irányuló integráló én-összegzés szándéka – a tovairamló képek, élettörténeti epizódok, és az azokat „beszédbe helyező”, gondosan elválasztott strófák összerakhatósága értelmében is – illúziónak bizonyul.”
Végül idézzük Odorics Ferenc újraolvasási kísérletét, amely vitába száll Kulcsár
Szabó Ernő fenti koncepciójával. Nem az alapkérdésben tér el a véleménye, hanem az
én-sokszorozás megindoklásának módszertani síkján. „Az interpretáció kulcsterminusa
a „kettős önazonosság”, az én megkettőzése.” – szögezi le Odorics az általa is vállalt
előfeltevést, majd ennek igazolását a recepcióesztétikai horizontból elégtelennek ítéli:

6

„Az interpretáció ugyan később megkísérli a multiplikált én versbe jelenetezését
(„visszareflektált szubjektum”), azonban a recepcióesztétikai horizont nem engedi látni
a szöveg azon tropológiai lehetőségeit, amelyek érveket szolgáltathatnának a szubjektum többszörözésére. Ugyanis az iménti idézet (a XII. vers második négy sora – TGy.)
forrását, a versciklus XII. darabját a recepcióesztétika nyelve – a bejelentett tropológiai
olvasat (A megértés alakzatai) helyett – tematikusan kezeli. Tematikusan, ugyanis az értelmező látja a versbe írt lírai alanyt, ahelyett hogy (tropikusan) olvasná. S a vers nézőhelyzete a vasúti fülkéhez képest külső: (a XII. vers első négy sora – TGy.)” Odorics
megnyilatkozása világosan mutatja, hogy a gondolatmenetet az én-sokszorozás előfeltevése uralja, csak az érvelés hatékonysága lehet vita tárgya.
„A lírai alany kívülről nézi önmagát – folytatódik a hermeneutikai nézőpont bírálata – ahogy a fülke-fényben áll, így a visszatükrözésre alapozott én-multiplikáció
építménye meginog, különösen ha a hallgatóhelyzetet is szorosan olvassuk: valószínűsíthető, hogy az ablak üvege a könyöklés okán le van húzva, a lírai alany aligha láthatja magát benne.” Miután Odorics elmondta módszertani aggályait a Kulcsár Szabóféle olvasatról, következik az általa javasolt megoldás: „Azonban ha – a tematikus, látványszerű olvasási stratégia helyett/mellett – mozgósítjuk a vers tropológiai energiáit,
akkor paronomázikus műveletekkel elérhetjük, hogy a kívülről néző én „belülről láthassa” a belül hallgató ént. A lírai alany a vasútnál lakik, a „lakom” paronomázikusan
az „ablakok” szóban is jelen van, így a lírai alany – aki egyben versének szereplője is –
lakául a vasút melletti helyet és a fülkét egyaránt tekintheti: egyszerre lakik kívül és
belül.”
A probléma, mint láttuk, nem egy változatban fogalmazódik meg az elemzésekben,
nem egyféle interpretáció kapcsolódik a jelenséghez, de mi nem ezt az antropológiaiszemélyiségelméleti felépítményt vesszük szemügyre, hanem az alapul szolgáló jelenséget. Eszerint a versbeli én különös módon megkettőződik. Egyfelől rendelkezésünkre áll a jövő-menő vonatokat szemlélő első személy, másfelől pedig az az én, amelyet ez előbbi a vonatablakban megpillant. Hogyan lehetséges ez? Talán úgy, hogy
a szemlélő én tükröződik a vonatablakban, még ha ez a tükröződés merőben tökéletlen
is? Talán úgy, hogy a szemlélő én a látvány szédületében elveszíti önnön énjét, és
mintegy átköltözik egy eredetileg idegen énbe, a fülke ablakában könyöklő utasba? Ez
az utas is én. Egy másik én. Lehetséges ez? Természetesen lehetséges, hiszen a nyugati
kultúra jól ismeri a hasonmás, a doppelgänger, a double, a dvojnyik jelenségét: személyiségem idegen testbe is átköltözhet, akár ténylegesen, akár csupán az én képzeletemben. Akár pedig reálisan, mint a tükörkép létrejötte esetén. Az individuum, ha nagyon
akarjuk, kicserélhető vagy két példányban előállítható.
A versbeli szemlélődőnek ez az önátemelése egy vonatfülkébe azonban váratlanul
kóros proliferációvá válik, mert könyöklő hasonmásomat nemcsak egy tetszőleges,
hanem sok más fülkében, némi túlzással: minden fülkében megpillanthatom. Szóval:
én szemlélem magamat sok példányban. Szuromi Lajos – láttuk – tagadja az én-kettőzés vagy az én megsokszorozásának lehetőségét. Szerinte a szemlélőre minduntalan rávetül az egymást váltó fülkék fénye, s ebben a fényben egyetlen én áll. De a döntő előfeltevésben ő is osztozik a proliferáció lehetőségét kereső elemzőkkel: mindannyian
referenciálisan, óvatosabban fogalmazva: deskriptív módon olvassák a XII. verset. Be
kell látnunk, hogy nehéz ellenállni egy ilyen értelmezhetőség vonzerejének. Különösen olyan krédó esetében, s az új keletű olvasáselméletek erősen efelé hajlanak, amely
áthelyezi az értelemadás súlypontját az értelmező alanyba. „Nekem ezt mondja a vers”

7

– vághatja az értelemkölcsönzés jogával élni kívánó értelmező az okvetetlenkedő szemébe. Még inkább így van ez, ha az értelmező az én-szóródás teorémájának felismerésében érdekelt, azaz ha a személyiség korszerű felfogásáról megszerzett ismereteit kívánja kamatoztatni az Eszmélet XII. versének megfejtésében.
Nem is szólnék egy szót sem, ha a vers magyarázói betartanák a játékszabályokat,
vagy elismernék, hogy a műértésnek alkalmazkodnia kell bizonyos játékszabályokhoz.
Esetünkben ilyen játékszabályt állít elénk a strófa hasonlatstruktúrája. Tudomásul kellene vennünk, hogy a vers utolsó négy sora, s ennek részeként a záró sorpár is, nem
a deskripció, nem a referencia, hanem a hasonlat szintjén áll, s hasonlatként értelmezendő. Az én-sokszorozás tetszetős teóriái egyszerűen kiiktatják az „Így” szócskát,
s úgy tesznek, mintha a megsokszorozott én-figurákat a mexikói úti töltésen haladó vonatok ablakaiban pillantaná meg vagy vélné megpillantani a szemlélődő én. Holott az
első személynek ezek a hasonmásai nem az ablakokban, hanem a nappalokban állnak,
könyökölnek és hallgatnak. Említettem, hogy Nemes Nagy Ágnes fölismerte, hogy
a versben hasonlattal áll szemben. Legközelebb a XII. vers megfejtéséhez alighanem egy
másik költő, Várady Szabolcs jutott, aki kimondja: „ez a képletes utazó áll valamennyi
képletes fülke-fényben.” Márpedig a valóságos vonatfülke és a képletes fülke-fényben
álló képletes utazó között igen nagy különbség!
Ha ugyanis a szemlélődő első személy ténylegesen önmagát látja a fülkefényekben,
akkor ugyanolyan csoda következett be, mint amikor Buddha megsokszorozódott és
úgy ment át minden hídon, hogy a túlparton újra egyetlen személlyé álljon össze. Ha
a Korong utcai lakó csak azt hiszi, hogy önmagát látja, akkor érzéki csalódásról, hallucinációról beszélhetünk. Amennyiben azonban az én-figurák a nappalok fülkefényeiben
állnak, akkor sem csoda, sem érzéki csalódás esete nem áll fönn. Akkor mindennapi
tapasztalat fogalmazódik meg költői módon. A mindennapi tapasztalatunk pedig az,
hogy amikor pl. múltunk különböző pillanataira emlékezünk, kisgyermek-korunktól
a közelmúltig, mindannyiszor akkori énünk jelenik meg nekünk, mindenkori nappalaink (vagy éjjeleink) fülkefényeiben. Ugyanez történik akkor is, ha jövőbeli állapotainkat képzeljük el, például a nyugdíjba vonulásunk pillanatát vagy 90. születésnapunkat
látjuk lelki szemeink előtt. Számos én áll egy-egy nappal fülkefényében, s mindegyikük velem, a meditáló énnel azonos. A deskriptív olvasatok ráadásul élményként, azaz
egyszeri, intenzív benyomásként bánnak az éjjeli vonatok látványával, holott a verskezdő igés szerkezetek gyakorításról, ismétlődésről, tehát sok esetből higgadtan leszűrt
tapasztalatról vallanak: „sok vonat jön-megy”, „el-elnézem”. Ezt a hibatípust nevezem
én a túlértelmezés falláciájának.
A záró sorokra alkalmazott idézett posztmodern személyiségelméleti fejtegetések
olyannyira brilliánsak és meggyőzőek önmagukban véve, hogy szinte sajnáljuk, hogy
agyaglábakon állnak. Nyomban vissza is vonok az iróniámból és a polemikus kedvemből, mert nagyon jól tudom, hogy ez a veszély minden értelmezőt lépten-nyomon
fenyeget, magamat is beleértve. A szöveg érzékeny iránytű, amelyet egy gyönge mágnes is kitérít irányából, márpedig az én-szóródás, a hagyományos én felszámolása igen
erős mágneses hatást fejt ki manapság. Főleg azonban azért vagyok elnéző a túlértelmezés leleplezett falláciája iránt, mert József Attila igencsak megnehezíti itt az értelmező munkáját. Három ponton is.
Egyrészt azáltal, hogy az elemzett hasonlatot belülről továbbépíti, s valamilyen
mértékben megzavarja a tiszta hasonlatstruktúrát. Ezt már a korábban jelzett jelzőcserével elkezdi. A „kivilágított nappalok” ugyanis metafora, mert – mint említettük –

8

a kivilágítás mesterséges fény gyújtásával történik, s egyenes értelemben az adott összefüggésben a vonatfülkére értendő. A nappal természetes világítására csak átvitt értelemben, metaforikusan alkalmazható. A hasonlatba beékelt metafora így érdekes módon nem a további fiktivitás, hanem ellenkezőleg, a referencia, a deskripció irányába
fordítja vissza a figyelmet. Már itt elbizonytalanodunk: az iramló, kivilágított valami
vajon egy vonatfülke vagy pedig a 24 óra világos hányada?
A bizonytalanságunk teljessé válik, amint elérkezünk a „fülke-fényben” szóhoz. Ez
ugyanis első jelentésében a fényes ablakú vonatkupé látványát jelenti, és ha nem vagyunk eléggé elővigyázatosak, teljesen visszafordítja jelentéskeresésünket a deskripció
szintjére, feledtetve, hogy a hasonlatból ténylegesen nem léptünk ki. „Rabságunk keretét elereszti a lassu tekintet” – mondhatnánk Radnótival. Márpedig nem léphetünk ki,
mert foglyai vagyunk a hasonlatstruktúrának. Az „Így” – börtönőr módjára elzár bennünket az első négy sorbeli leírástól. Bele kell tehát nyugodnunk, hogy a „fülke-fény”
nem a vonatfülke fénye, hanem a nappali fény metaforája. Az én-alakok sora a fénylő
nappalokban áll, könyököl és hallgat.
A „kivilágított nappalok” és a „fülke-fényben” metaforákon kívül még egy harmadik tényező is hozzájárul a tényállás elfedéséhez. Ez pedig az információ adagolásának
József Attila-i módja. A hasonlat alapja, mint láttuk, a jövő-menő esti vonatok fény-sötét váltakozásának tapasztalata, amely a vers kezdősoraiban ilyenként van elénk állítva.
A tapasztalat egyik elemét azonban késleltetve, nem a hasonlított, hanem csupán a hasonló részeként tálalja a költő. Ez az elem a fülkefényben álló, könyöklő és hallgató
emberalakok emléke. Tapasztalati eredetükhöz, hogy tehát az esti vonatok ablakaiban
látott emberalakokról van szó, nem fér kétség. Csakhogy e tapasztalat jelzése nélkül,
egyből az átvitt értelmű szerkezeti egységben bukkannak föl, azt a látszatot keltve,
mintha az utolsó két sorban az ötödik és hatodik sor hasonlat-intermezzoja után az
első négy sor deskripciója folytatódnék. A három felsorolt mozzanat megkönnyíti,
hogy az értelmező figyelmen kívül hagyja a hasonlatot, és leírásként vagy érzéki csalódásként értelmezze, a vonatkupé ablakába képzelje vissza a nappal fülkefényében álló
képletes figurát.
Ha viszont tiszteletben tartjuk az idézett szövegrészlet státuszát, divatos kifejezéssel: csakugyan tropologikusan olvasunk (és nemcsak így érvelünk), akkor az én-sokszorozás problémájára egy kevésbé szivárványos, de értelmileg beláthatóbb, megalapozottabb magyarázatot találhatunk. Ha – mint megállapítottuk – a hasonlat funkciója
egy térbeli sorozattal szemünk elé állítani az idő, életidőnk gyors lefolyását, akkor teljesen ésszerű, hogy nappalaink fülkefényében megpillantsuk önnönmagunkat. Igazából nem megsokszorozódva, hiszen minden fülkefényben feltűnő alak mi magunk vagyunk, de a sötét közök okozta folytonossághiány folytán életfolyamatunk diszkontinuitásában. Mint a mozgófilmtekercsen: ugyanaz a figura látható minden filmkockában, alig észrevehető módosulással. A kivilágított nappalok fülkefényeiben a szemlélő
megpillanthatja élete folyásának gyorsított filmjét.
A teljes hasonlat, mert hiszen a strófa egy nyolcsoros részletező hasonlat, a következőképpen épül föl: Ahogy az előttem elrobogó vonat fényes ablakaiban könyöklő
alakok sora mutatja, úgy zajlik le, gyorsan egymást követő napok sorozatában, amelynek utasa én magam vagyok, az életem. A vers első személye, a jövő-menő vonatokat
el-elnézve, önnön sorsán, illetve mindannyiunk sorsán, a condition humaine-en meditál. Az emberi élet az ébrenlétben töltött, sötéttel körülvett és a végső sötétségbe bukó
nappalok többé-kevésbé hosszú, de véges és gyorsan lezajló sorozata. E nappalok fő-

9

hősei, elvégre a saját életidőnkről van szó, mi magunk vagyunk. Ebben az értelmezésben nincs szükség másra, csakis kitartásra, következetességre. Annak belátására, hogy
az „Így iramlanak…” szavaktól kezdve a vers zárószaváig, a „hallgatok”-ig a hasonló
szintjén, az átvitt értelem közegében mozgunk. Nem a látványt, hanem a meditációt
értelmezzük.
Végezetül a hallgatás problémájával, úgy is kifejezhetném magam: a hallgatás mítoszával kell szembenéznünk. A vers meditációban felidézett én-alakjai a nappalok fülkefényében három cselekvést hajtanak végre: „s én állok minden fülke-fényben, / én könyöklök és hallgatok.” A sok változatban látott első személy tehát áll, könyököl és
hallgat. Az állás és könyöklés minden olyan utas természetes, obligát viselkedésmódja,
aki nem az ülésen helyezkedik el, és nem tevékenykedik (például nem a csomagját helyezi el vagy veszi le). A fülke közepén vagy ajtajának támaszkodva normális esetben
nem szokás ácsorogni. Aki a mozgó vonatfülkében áll, az félig lehúzott ablaknál könyököl és kifelé bámul a vonatból, esetleg egyszerűen csak levegőzik. A két ige ezért
a XII. versben felidézett jelenet természetességét, szokványosságát, életképszerűségét biztosítja, ennél többet valószínűleg nem érdemes keresnünk benne. Helyesbítve előbbi
kijelentésünket tehát egyetlen cselekvésről van szó, amelyet a költő három igével fejez
ki. Az álló testhelyzet és a könyöklés a voltaképpeni cselekvés, a hallgatás támaszai
csupán.
A természetesség, szokványosság követelményének a „hallgatok” ige is megfelel, hiszen az ablakban könyöklő ember magára marad, és – hacsak nem dudorászik – nem
folytat társalgást, nem beszél. Az elemzők mégis teljes joggal tesznek különbséget az
előbbi két ige és e harmadik között. Többlettartalmat feltételeznek benne, mélyebb jelentése után kutatnak. Hallgatás- vagy csönd-motívumnak nevezik, míg sem állás-, sem
könyöklés-motívumról nem szokás beszélni. A „motívum” terminus használatát nem
tartom a legszerencsésebbnek, s helyette a „téma” szakszót javaslom, de az kétségtelen,
hogy a hallgatásnak az előbbi két igével szemben tematikus súlya és gyakorisága van
József Attila költészetében, s ezért a többlettartalom, a mélyebb jelentés keresése indokolt.
A feladat azonban korántsem olyan egyszerű, mint amilyennek látszik. A hallgatás
jelenségét kell mindenek előtt elemzésnek alávetni. A világot alkotó lények, dolgok
egyebek között azon az alapon is oppozícióba állíthatók, hogy adnak-e ki valamilyen
hangot, okoznak-e zajt vagy nem. Éppen olyan egyetemes oppozíció ez, mint az eddigiekben elemzett fény-sötét kontraszt. A versben felbukkanó hallgatás-témának azonban túl messziről futnánk neki, ha az oppozíciónak a hangzással átellenes pólusát egészében kívánnánk tekintetbe venni. Sőt, nemcsak a táj csendjét, a tenger csendjét, az
Űr csendjét zárjuk ki vizsgálódásunk köréből, hanem a „Deus absconditust”, azaz Isten
hallgatását is számon kívül hagyjuk. Megmaradunk az ember hallgatásának körében.
Csakhogy a hallgatás az emberi lény életében is sokkal nagyobb időszakaszt foglal
magába, mint amennyire első pillanatban gondolnánk. Amikor nem beszélünk, mindig hallgatunk. Alvás, evés, ivás, közlekedés, munka közben nagyon gyakran maradunk némák. Még senkinek nem jutott eszébe, hogy a hallgatásnak ezeket a periódusait, például az alvás közbeni öntudatlan vagy fél-tudatos hallgatást vagy a bírósági
tárgyalás során a bíró ítélkező némaságát vagy vizsgázás közben a vizsgáztató tanár
mérlegelő nem-beszélését vagy a hosszútávfutó csendjét vagy az ecsettel a kezében
a festőállvány előtt órák hosszat szótlanul töprengő festő magatartását szóvá tegye.
A hallgatás akkor kap jelentőséget, ha az ember olyankor hallgat, amikor elvárják (vagy

10

elvárható lenne) tőle, hogy beszéljen, jelet adjon. Így az esküvőn hallgatni, amikor az
„igen” kimondását várják tőlünk, vagy kínvallatás közben hallgatni, vagy akár felelés
közben a táblánál hallgatni drámai értékkel bír. A hallgatás akkor is felkelti figyelmünket, ha emberi magatartássá válik vagy fiziológiai fogyatkozás áll a hátterében:
azaz hallgatag magatartás vagy némaság esetén.
A hallgatás tehát ugyanolyan élettény, mint az evés vagy az ivás vagy az alvás,
s éppoly joggal tárgya lehet az irodalmi ábrázolásnak, mint az előbbi élettények. Azazhogy egy árnyalattal talán nagyobb jelentősége van a felsoroltaknál. Az ember válaszoló lény, s a megnyilatkozás a művész számára jelentőségteljesebb kérdés lehet, mint
a puszta életfeltételek biztosítása vagy hiánya. A művészi alkotás maga is megnyilatkozás, s a hallgatás mint e megnyilatkozás veszélyes alternatívája merülhet föl az alkotó
horizontján. A hallgatás témája tehát sokrétű, egyszerű képletekre visszavezethetetlen,
árnyalt vizsgálódást szükségessé tevő probléma.
Ezzel azonban még mindig nem rekeszthetjük be az előzetes töprengések sorát. József Attila ugyanis a csillámló sziklafalon ülve is hallgat. Nem beszél a téli éjszakát
mérve, szótlanul ül a rakodópart alsó kövén. Csöndben összehúzza magát, amikor
holtan lesi az őrt. Mindezt anélkül teszi, hogy ezt a némaságot közvetlenül érzékeltetné velünk. Vajon az ilyen odaértendő hallgatást számításba kell vagy szabad-e vennünk, amikor a hallgatás témáját vizsgáljuk költészetében? Ezt a szempontot azonban
meg is fordíthatjuk, s erre a lehetőségre Szigeti Lajos Sándor „Virrasztok” című tanulmánya hívja föl a figyelmet. A „hallgatok” ige sok másfajta tevékenységet is implikálhat, amelyek nincsenek általa közvetlenül megnevezve: jelenthet álmodozást, mérlegelést, a múlton való tűnődést, rejtőzködést, őrködést és – mint Krisztus elfogásának éjszakáján, az alvó tanítványok mellett – vért izzadást vagy hangtalan fohászkodást is.
Aztán maga a nyelvi forma is kérdéseket sugall. Aki hallgatózik, annak egyúttal
hallgatnia is kell, mert ha zajt okozok, akkor nem hallom meg azt, aminek füllel való
érzékelése fontossággal bír számomra. Sőt, ha hallok valamit, s főleg akkor, ha ez
a hangérzékelésem folyamatos vagy rendszeres, a hallgatás ugyancsak szükséges feltételnek tekinthető. „És hallgatom a híreket, miket mélyemből énszavam hoz” – írja
a költő egyik versében. Az introspekció, az intenzív befelé figyelés tehát ugyancsak
a hallgatás egy neme. A csönd érzékelése a Külvárosi éjben, a Holt vidékben vagy épp az
Eszmélet VIII. darabjában, s ennek az érzékelésnek az artikulálása szintén a hang kibocsátásától való tartózkodást feltételez.
Az elvégzendő feladat nem az ide vonható példák összegyűjtése, mert az már megtörtént, Tamás Attila kezdeményezéseit folytatva és kiteljesítve, a teljesség igényével,
s ezáltal a bőség zavarát előidézve, Szigeti Lajos Sándor A József Attila-i teljességigény
című könyvének záró nagyfejezetében. Ennek a katalógusnak sokkal inkább a megszűrésére, elemzésére van szükség, és főként annak tisztázására, milyen következtetés
vonható le mindebből a XII. vers és az egész ciklus zárószavára, a „hallgatok” igére
nézve.
Az ún. motívum-kutatás (voltaképpen téma-kutatás) legnehezebb kérdése ugyanis
alighanem az, hogy van-e jogunk a hallgatás-téma valamely más versben történő felbukkanásából bármilyen értelmezési következtetést levonni az általunk vizsgált vers
ugyanazon témájára nézve? Azaz a hallgatás ugyanazt jelenti-e az egyik mint a másik
versben? Két szélsőséges álláspont lehetséges. Az egyik a szövegek és szövegrészletek
egymásra vonatkoztatását kategorikusan megtiltja, az egyes művek önálló, elszigetelt
entitásokként való magyarázatát tűzve ki célul. A másik véglet kritikátlanul, tetszőle-

11

gesen használ föl bármilyen idegen szöveget, idézetet annak érdekében, hogy alátámassza az adott szöveg explikációját. A gyakorlat általában e két véglet között mozog, teljesen szabályozatlan és szabályozhatatlan módon, inkább az elemző önmérsékletére bízva, hogy tartózkodik-e, él-e vagy visszaél-e a számára adott lehetőséggel?
Két önkorlátozás bevezetése mindenképpen szükségesnek látszik. Egyrészt az
elemzőnek legalábbis utalnia kell egy adott téma egymástól nagyon eltérő alkalmazásainak lehetőségére és – ha van rá mód – ez alkalmazások alapirányaira. Másrészt vállalnia kell azt, hogy ebben a tipológiában egy adott tématípushoz sorolja a vizsgált
műben előforduló helyet, és – ha van rá mód – érveket kell hoznia e besorolás mellett.
Így legalább annyit el lehet érni, hogy kellőképpen körvonalazódik és ezáltal vita tárgyát képezheti az értelmező álláspontja.
Nem fér hozzá kétség, hogy József Attilát, főleg élete utolsó éveiben, a számos alkalommal átélt emberi és hivatását érintő krízis során egyre gyakrabban és egyre intenzívebben foglalkoztatta a költőként való elhallgatás, a költői pálya befejezésének
gondolata. Fontosabb, hogy ennek műveiben is hangot adott közvetlenül és közvetve
egyaránt. Vannak értelmezők, akik az Eszmélet XII. versét ehhez a vonulathoz kapcsolják. Így Szuromi Lajos: „Az Eszmélet a logikusan megindokolt elcsendesedés, a hallgatás verse.” Szuromi hozzáteszi azonban, tekintettel arra, hogy a logikusan megindokolt elcsendesedés nem következik be, hogy „Mint a költő későbbi versei igazolják,
inkább eszmei konzekvencia, mintsem gyakorlati.” Csakugyan, vannak költők, akik
anélkül hallgatnak el, hogy ezt bejelentenék, vannak, akik az elhallgatással viaskodnak,
s vannak, akik elhallgatással fenyegetőznek, de eszük ágában sincs elnémulni. Ilyen
például a Most pedig elnémulunk című vers szerzője, aki már a Szeretném, ha szeretnének
kötet záró versében jelenti be, hogy „Dalait daccal befejezte” és hogy „Ady Endre nem
beszél”. Szigeti Lajos Sándor is hajlik arra, hogy a XII. verset, mint az elhallgatással fenyegetőző vagy azt latolgató verset értelmezze: „az elcsendesedés, a némaság itt mint
a költészet esélye értelmeződik, mégpedig a föleszméltség állapotában.”
Nyilvánvaló, hogy a hallgatás ilyen értelmezése az Eszméletet tragikus hangvételű
versnek tekinti, s a kései korszak problematikájának megjelenését konstatálja benne.
Emellett érvként hozható föl az 1933-ban, az Eszmélet fogantatásának évében született
Sárga füvek című vers: „Dúdolom halk leltáromat / Hazám az eladott kabát / Buckákra omlott alkonyat / Nincs szivem folytatni tovább”. Éppígy a Reménytelenül második része, a Vas-színű égboltban…: „Fáj a szívem, a szó kihül. / De hát kinek is szólanék – –”. A kronológiailag plauzibilis megfontolás ellenére Szabolcsi Miklós A verselemzés kérdéseihez c. könyvében, fölvetve az ilyen értelmezés esélyét, mégis úgy látja,
hogy a hallgatás mást jelent: „Az egyéniség megsokszorozódása egyúttal széthullását
jelenti-e? A „nézek és hallgatok” passzivitást és rezignációt is? A csend a halál csendjét
jelzi-e már itt is? Kétségtelen: mindebből van benne valami, – felhangként, kísérő dallamként, – a „nézem és hallgatok” egy lehetséges következményeként. De, úgy érzem,
itt az uralkodó mégis az összefogó, mindentlátó költői Én”. Ironikusan megállapíthatnánk, hogy Szabolcsi 1968-ban kénytelen volt az összefogó Ént kiugratni a halálos
rezignációban elhallgató Én helyett. Mégis arra figyelmeztetnék, hogy a tudós itt saját
megérzésére hivatkozik: „úgy érzem”. Valamilyen okból tehát lehetségesnek tartotta
úgy érezni, hogy a strófa hangulata a hallgatás másfajta értelmezését is megengedi.
A hallgatásnak lehetséges egy az eddigi értelmezésektől teljesen elütő hangulatú jelentése is. Az például, amellyel az 1928-as Dal kezdődik és befejeződik: „Derüs vagyok
és hallgatag”. Igaz, hogy ebben a megállapításban sok önirónia lappang, de a vers ezzel

12

együtt sem tekinthető komor hangvételűnek. Arról az attitüdről lehet itt szó, amelyről Németh Andor a Nincsen apám, se anyám kötetről készült recenziójában a következőket írja: „Mihelyt magára eszmél, ismét visszanyeri hetyke önbizalmát, fütyörésző
derűjét és mélységes indifferentizmusát”. Ez a derűs, jóról és rosszról nem gondolkodó
közöny ölt testet a hallgatagságban. Nem szándékozom azonban azt a benyomást kelteni, mintha a XII. vers első személye ugyanezzel a derűs közönnyel hallgatna.
Nem lehet kizárni a hallgatásnak egy olyan értelmezést sem, amely akkor fogja el
a költőt, amikor olyan belátásokhoz jut el, amelyek túl vannak a nyelvi megfogalmazhatóság határain. Lehetséges ez misztikus módon is, bár József Attilára nem jellemző
a miszticizmus. Lehetséges másrészt úgy, ahogyan Bókay Antal Wittgenseteinre és
Heideggerre hivatkozva megfogalmazza: „Kétségtelen, a költő ebben a pillanatban el is
némul, a „hallgatok”-kal véget ér a vers, tényleg hallgat, a megismerés és az ottlét egy
telített végponthoz jut… A belső csend disszeminatív és valahol túl van a nyelven.”
Mondhatnánk erre ironikusan, hogy a költő csak azután hallgat el, miután kimondja,
hogy „hallgatok.” Csak onnan tudjuk, hogy hallgat, hogy beszél a hallgatásról. Ugyanezzel az iróniával állapíthatnánk meg, hogy nem a szemlélő én hallgat, hanem a fülkefényekben álló én-alakok. Megkérdezhetnénk azt is, hogy vajon a hallgatás és a hallgatva verset írás (tehát átvitt értelemben: írásos, átvitt értelmű beszélés) nem felételezie egymást? De kétségtelen, hogy az Eszméletbeli hallgatás okaként feltételezhető egy
érzelmileg közömbös vagy legalábbis nem szélsőségesen kiélezett állapot, amelyben
a hallgatás autentikusabb, mint a beszéd.
Találunk végül József Attila életművében olyan példákat a hallgatásra, amelyek
egészen egyszerűen a sokat tudó, megfontolt, felelősségteljes vagy a komoly gondokon
tűnődő és töprengő embernek (olykor a fecsegéssel, az üres, fölösleges szószaporítással
szemben ironikus) magatartását reprezentálják. Ilyen a korai Szép, nyári este van című,
erősen Walt Whitman-i indíttatású vers hőse, aki a nagyváros tülekedését szemléli és
a nyüzsgő embersokaság ellentmondásos, de általában kiábrándító tevékenységének
hangjait és zajait hallgatja: „Hallok mindent, aki hallgatok.” – jelenti ki, s a verset így
zárja a költő: „Kiülök szíves küszöböm elé / És hallgatok.” Ezzel a típussal rokonítható egy késői vers hallgatás-témája: „Eltöm a föld és elmorzsol a tenger: / azt mondják, hogy meghalok. / De annyi mindenfélét hall az ember, / hogy erre csak hallgatok.” – olvassuk az Azt mondják című vers záró szakaszában. A beszélő alany itt
a doxával, az emberi vélekedés hitelességével szembeni fenntartását fogalmazza meg.
Arra nézve, hogy mi is történik az emberrel, akit földbe helyeznek vagy aki a tengerben elsüllyed, a közkeletű vélekedéssel szemben jobbnak látja felfüggeszteni ítéletét:
azaz hallgatni. Az ítéletnek ez az óvatos felfüggesztése, a mélyebb belátás birtokában
való tartózkodás a megnyilatkozástól éppúgy indokolhatja a XII. vers utolsó szavát,
mint az eddig felsorolt okok.
A József Attila-i hallgatásról adott tipológiánk korántsem teljes, de álláspontunk
megindokolására bőven elegendő volt ennek a néhány alapiránynak a felvillantása. Felfogásunk a hallgatás tekintetében talán a Beney Zsuzsáéhoz áll a legközelebb: „A vers
azzal a szóval zárul, amely… az egész költemény egyik legfontosabb momentuma:
a hallgatással, a csönd megfelelőjével, mely azonban több is, kevesebb is a csöndnél:
maga a csönd, és a róla szóló reflexió is: a rejtélyesség.” Beney Zsuzsa rejtélyes versnek
nevezi az Eszméletet. Ezzel az ítélettel nem értek egyet, mégis van közös pont az ő felfogása és az enyém között. Másutt fejtettem ki, de a XII. vers kapcsán megismételhetem, hogy a ciklus darabjainak a hangvételét, az esetek döntő többségében, kifürkész-

13

hetetlennek tartom. Nem lehet sem tragikusnak, sem derűsnek, sem nyugodtnak és
megbékéltnek nevezni. Megfejtésének nehézségét nem utolsó sorban az adja, hogy
a költő láthatólag tudatosan törekszik arra, hogy ne lehessen meghatározni a versek tónusát. Nem az állásfoglalás kerülése mondatja tehát velem, hogy eldönthetetlen, azaz
szemantikailag nyitott a hallgatás jelentése.
Kifürkészhetetlenség jellemzi a vers utolsó szavának érzelmi helyzetét. Szuromi Lajos és Szigeti Lajos Sándor a tragikus hangvételre szavaznak, Szabolcsi Miklós ellenben
ezt csak lehetséges felhangként fogadja el, alapjában affirmatívnak ítéli az érzelmi beállítódást. Beney Zsuzsa a vers rejtélyességével hozza összefüggésbe a hallgatást, Bókay
Antal pedig azzal, hogy a beszélő eljutott a kimondhatóság határáig. Az elmondottakhoz hozzátenném a derűs közöny vagy az ítélkezéstől való óvatos és bölcs tartózkodás
kiegyensúlyozottabb attitűdjeit. Mindannyiuknak igaza lehet, de egyiküknek sincs teljesen igaza. A költő szembesít bennünket végességünkkel, s tőlünk teszi függővé, mit
kezdünk ezzel a felismeréssel. A premisszákat a kezünkbe adja, a konklúzió levonását
ránk bízza. A XII. vers utolsó szavának tehát igen gazdag az implikációs holdudvara,
amiről korábban szóltunk.
Arról azonban semmiképpen nem feledkezhetünk meg, hogy a hallgatás a nappalok fülke-fényeiben álló én-figurák egyöntetű magatartása, nem pedig az őket szemlélő
első személyé, aki a XII. versben beszámol erről a magatartásról. A Korong utcai lakó
az elsuhanó nappalokat teljesen egybevágó fényjelenségekként állítja elénk, amelyekben kivétel nélkül mindenütt jelen van az őket birtokló én. Ez ellen nem lehet kifogásunk, mert elvégre az ő életének napjairól van szó. Érdekes azonban, hogy ez az én
minden nappalában változatlan, álló, könyöklő és hallgató pozícióban, a meditáció,
a merengés pózában mutatkozik meg. Mintha egyetlen fülke-fény lenne számos alkalommal megsokszorozva. A látvány képlet-szerű, az ember-világ reláció, a világbanbenne-lét elvont lényegére van redukálva. Az én-alakok valóban ugyanazt a passzív,
meditáló attitűdöt veszik föl, amely az őket szemlélő, közvetlen környezete számára
néma, de az olvasó számára annál beszédesebb lakó sajátja. Az éjjeli vonat látványa
nyomán önnön életén elgondolkodó személy nem különböző szerepeiben, nem konkrét emlékei vagy jövőbe vetített elképzelései alapján, hanem egyetlen szerepbe, a meditáció szerepébe kimerevítve látja magát élete egymást követő nappalaiban. A költő
eljárása szemléletileg teljességgel indokolt, másként nem is járhatna el, hiszen a vonatablakban könyöklő utasok magatartása monoton egyöntetűséget mutat. Sokkal fontosabb azonban, hogy ez az elvontság esztétikailag is tökéletesen helyénvaló, mert fokozza a strófa telítettségét, üzenetének homogeneitását, figyelmünket a lényegi üzenetre, végességünknek, életünk rövidségének tudomásulvételére összpontosítja.

14

