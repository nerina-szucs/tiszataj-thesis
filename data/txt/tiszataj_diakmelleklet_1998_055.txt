A TISZATÁJ DIÁKMELLÉKLETE
1998. NOVEMBER

55. SZÁM

TVERDOTA GYÖRGY

József Attila: Flóra 1. Hexaméterek
A vers születésének legkorábbi stádiumáról Vágó
Márta emlékezése számol be. 1937 februárjában meglátogatta a költőt a Siesta szanatóriumban: „Azt ajánlottam, hogy sétáljunk egyet a kertben, süt a nap. Kijött, és az olvadó hókupacok között járkálva, miközben a bádogereszből csurgott a hólé, kezdte mondani,
hogy verse van készülőben, és elmondta, a Flóra-hexameterek első sorait. Aztán így szólt: Nem neked
írom, mert nézd, azelőtt azt hittem, hogy a nevedhez
egészen különös közöm van, már három Márta nevű
nőbe voltam szerelmes, és azelőtt ez a név nekem nagyon tetszett, mintha ez volna a legszebb női név a világon, de most már nem… Van itt egy ápolónő, akit
Flórának hívnak, ez nagyon szép név, gyönyörű tradíciói vannak. Azt hiszem, ezt a nevet fogom választani,
ehhez fogok verset írni.”
A beteglátogatás nem sokkal február 20. után lehetett. Mivel február 20., a költővel való megismerkedésének estéje Kozmutza Flóra feljegyzései szerint szombatra esett, Vágó Márta pedig úgy emlékezett, hogy az
ő szanatóriumi látogatása pénteki napon volt, a fentebb idézett beszélgetés, amelyen a Flóra név már
szóba került, február 26-án zajlott le. A vers ekkor már
készen vagy legalább is készülőben volt.
Flóra emlékezéséből tudjuk, hogy a két fiatal egy
baráti társaságban ismerkedett össze. Flóra, mint
pszichológus, tesztet készített a költővel, aki – mondhatni – eközben nyomban beleszeretett. Február 24én, szerdán találkoztak másodszor. Ekkor József Attila
néhány új versét mutatta meg a fiatal lánynak. „Csaknem mindegyikben benne volt a nevem, sőt, az egyikben a teljes vezeték- és keresztnév is.” Nincs kizárva,
hogy a Hexaméterek egyik változata már közöttük lehetett. A harmadik találkozásuk során a költő már

JÓZSEF ATTILA
(1905–1937)
A névvarázs poétikuma
a Hexaméterekben a tavaszábrázolás elemi költőiségével
ötvöződik össze. József Attila
az évszakok festésének egyik
legnagyobb mestere a modern
magyar költészetben. Pontos,
tárgyias s egyben bensőséges
képet nyújt a tavaszról, a
nyárról, az őszről és a télről.
Ugyanakkor azonban ebben
a képben mindig van
valamilyen önmagán
túlmutató többletjelentés.

meg is kérte Flóra kezét, s ellenvetéseire úgy nyilatkozott, hogy „Ő nem szokott házasságot ígérgetni, nőket »csak úgy« megkérni. Együtt akar velem élni és dolgozni,
minél előbb. »Belehalok, ha ez nem sikerül«, mondta komoran, és végtelenül szomorú
tekintettel nézett hosszan a szemembe: »Belehalok.«”
A versnek fennmaradt egy töredékes, korábbi fogalmazványa. A végső változattal
való összevetése arra utal, hogy a költő egy készülő, játékos tavasz-versét fejlesztette
tovább a Flóra-élmény hatása alatt szerelmes verssé:
Roskad a kormos hó, csepereszget a bádogeresz már
s mintha csak egy millió, aranyos kis kékszemü lányka
venne körül mosolyogva, ha ébredezel, csacsi medve,
ugy nevet itt a derűs ég
Az önarckép József Attila egyik jellegzetes önstilizációjával, a medve-képzettel él:
a „szabad medvék komája”, a Medvetánc „fürtös, láncos, táncos” mackója, a Hazám
„buksi medvéje” itt téli álmából ébredező „csacsi medve”-ként mutatkozik be, aki fölé
úgy borul a koratavasz enyhült ege, mint (barokkos túlzásában ugyancsak ironikus–
önironikus jellegű képpel) egy millió, a bumfordi állat ébredését bámuló mosolygó,
aranyos, kékszemű kislány. A kissé groteszk nyelvi játék ebben a korábbi változatban
hangsúlyosabban ugrik ki, mint az áhítatosabb kész versben. A „csepereszget a bádogeresz” szintagmában a paronomázia egy árnyalattal szembeötlőbb, mint a „cseperészget” variánsban, s az antikizáló, ünnepélyesebb prozódia és a profán modern tárgyat
jelölő „bádogeresz” szó közötti feszültségre építő ironikus gesztus is erősebben érvényesül itt mint később. A stíluskeveredésben rejlő ironikus lehetőségekkel ugyanilyen
módon él Weöres Sándor híres, „utcán látott” pentameteres cégtáblája: „Tóth Gyula
bádogos és vízvezetékszerelő”.
A szerelmes verssé történt továbbfejlesztés egyértelműen tompít – ha nem is a játékosságon, könnyedségen, de – az önironikus hangvételen. A kész változat egyértelműen áhítatos, a társra találás boldog érzésében fogant. Kozmutza Flóra, a későbbi Ilylyés Gyuláné alighanem közel jár az igazsághoz, amikor a hirtelen és rendkívül heves
szerelmi fellobbanást (amely egyébként, mint az Óda esete mutatja, nem volt olyan
idegen a költőtől!) így magyarázza: „Menedéket keresett. Az elképzelt minta lehetett
meg benne, annyi csalódás, keserűség, »árvaság« után még fokozottabban, s erre a kész
helyre tett be most, azonnal engem.” Ez az élmény váratlanul olyan versek sorával
ajándékozta meg irodalmunkat, amelyek – a költő állapotáért már ekkor is egyre jobban aggódó barátok nagy megelégedésére – boldog, derűs, olykor ujjongó hangvételükkel élesen kiütköztek a komor, reménytelen kései líra hátteréből. Ennek a szerelmi
költészetnek a tárgyalása nélkül a József Attila-kép csonka maradna. Vizsgáljuk meg,
hogyan transzformálja József Attila az élményt magasrendű költészetté!
A költőiség döntő elemét képezi a ciklus fölé írt név: Flóra. „Azt hiszem, ezt a nevet fogom választani, ehhez fogok verset írni.” – idéztük Vágó Márta emlékezéséből
a költő szavait. A fiatal lány nem akarta felfedni kilétét, s a költő engedett ennek a rejtőzködési igénynek. Már Vágó Márta félrevezetésében, amely szerint Flóra egy ápolónő neve lenne, a költő alighanem a fiatal lány diszkréciót igénylő kérésének tett eleget. Igaz, az „ápolónő” képzet a versben átvitt értelemben szerepet kap, hiszen Flóra
az, aki a lírai én lelki sebeiről leoldozza a kötést! Mindenesetre a két titkolózó szerelmes dolgát megkönnyítette a név varázsa, elemi költőisége. A kíváncsi ismerősök gon-

2

dolhattak arra, hogy a múzsának választott költői álnévről van szó, amely takarja
a voltaképpeni nevet. Ez a bújócska, az igaz névbe burkolózás tökéletesen egybevágott
a költő névtani beállítottságával. A névvarázs jelensége igen nagy szerepet játszott gondolkodásában. Az ekkortájt írt Curriculum vitae legismertebb részletei közé tartozik
a következő idézet:
„A harmadikos olvasókönyvben azonban érdekes történeteket találtam Attila királyról
és rávetettem magam az olvasásra. Nem csupán azért érdekeltek a hun királyról szóló mesék, mert az én nevem is Attila, hanem azért is, mert Öcsödön nevelőszüleim Pistának hívtak. A szomszédokkal való tanácskozás után a fülem hallatára megállapították, hogy Attila
név nincsen. Ez nagyon megdöbbentett, úgy éreztem, hogy létezésemet vonták kétségbe.
Az Attila királyról szóló mesék fölfedezése azt hiszem döntően hatott ettől kezdve minden
törekvésemre, végső soron talán ez az élményem vezetett el az irodalomhoz, ez az élmény
tett gondolkodóvá, olyan emberré, aki meghallgatja mások véleményét, de magában fölülvizsgálja; azzá, aki hallgat a Pista névre, míg be nem igazolódik az, amit ő maga gondol,
hogy Attilának hívják.”
A Curriculum vitae idézett részletében egy jellegzetes atavizmus, a modernség kora
előtti civilizációknak és a természeti népeknek a tulajdonnév varázserejébe vetett hite
nyilatkozik meg. Nagyon sokféle megnyilvánulása közül az egyik legfontosabb a névvel végzett jó- és rossz szándékú műveletek sora. A nevet úgy tekintik, mint tulajdonosának szerves részét. A rajta végzett műveletek révén hatni kívánnak annak viselőjére.
A másik fontos terület a névadás: olyan nevek kiválasztása, amelyek biztosítják a gyermek jövőbeli boldogulását. Gyakran istenek, vagy a keresztény kultúrkörben szentek
neveit választják a szülők, hogy a természetfölötti lények, vagy a földön túli hatalmakkal érintkező személyek oltalma alá helyezzék a név viselőjét. A neurotikusok, a gyermekek, a magas civilizáció alatt élő néprétegek és a művészek körében a jelenkorig
fennmaradtak a névhez fűződő mágikus és szakrális asszociációk.
A Hexaméterek költői hatását József Attila a név varázserejére építi. A névvel való
játékban esetünkben a név és viselője közötti tökéletes összhang állítása rejlik. A vers
valóban a Flóra névhez szól. „Ez nagyon szép név, gyönyörű tradíciói vannak” – emlékezik Vágó Márta a költő szavaira. Melyek ezek a gyönyörű tradíciók? „Florát, a növényvilág, a virágok istennőjét is meg lehet görög névvel nevezni: Khlóris, a.m. »Zöldellő«, »Viruló«, Zephyrosnak, a virágzást segítő langyos szélnek volt a hitvese. Flora
Mars születésének egy olyan mítoszában jut szerephez, amelyet a görög Arésszal [Mars
görög változata] kapcsolatban legalábbis a ránk maradt források nem említenek: csodálatos virágot nyújt át Junónak s a virág illata teszi anyává az istennőt. Mars születése
a római naptár szerint március 1-re esett, Juno találkozását Florával kilenc hónappal
korábbra, a legdusabb virágzás havának, júniusnak 2. napjára teszi Ovidius.” – írja
Trencsényi-Waldapfel Imre.
Kerényi Károly görög eredetire vezeti vissza a római mítoszt és Florában Gaia, a hatalmas ősi Földistennő alakmását látja. A Flora kezében lévő virág illata vagy Héra–
Juno megérintése a virággal termékennyé teszi az istenek királyának feleségét. Flora
ebben a szerepben termékenység istennő. Ezekből a történetekből József Attilának
ismernie kellett valamennyit, különben nem beszélt volna a név gyönyörű tradícióiról,
s főleg nem kapcsolta volna össze az újonnan megismert szép fiatal lányt mitológiai
névadójával, s nem azonosította volna mindkettőjüket az újraéledő természettel, illetve
a tulajdonnévben rejlő köznévvel (például fleur franciául a.m. virág).

3

A költő ezzel az etimológiai összefüggéssel természetesen tökéletesen tisztában
volt. Az 1937-ben Flórához írott levelek erről éppúgy világosan tanúskodnak, mint
a fenti Vágó Márta emlékezés vagy Szántó Judit erre utaló mondatai: „A név varázsa,
ami Attilára mindig hatott mint költőre, különös jelentőséget kapott. Verseit is sokszor talán mindig egy szónak a felvetése indította el. »Flóra, ugye szép név?« – kérdezte tőlem Attila. »Igen, szép név.« »Látod, okos ember volt Móricz Zsigmond. Lánya is Flóra volt, Virág. De milyen rosszul hatott volna és tehetségtelennek tartottam
volna, ha lányát Móricz Flórának nevezi. Móricz Virág. Ugye milyen más? Itt a Flóra,
ő Kozmuca, Kozmuca”.
A névvarázs poétikuma a Hexaméterekben a tavaszábrázolás elemi költőiségével ötvöződik össze. József Attila az évszakok festésének egyik legnagyobb mestere a modern magyar költészetben. Pontos, tárgyias s egyben bensőséges képet nyújt a tavaszról, a nyárról, az őszről és a télről. Ugyanakkor azonban ebben a képben mindig van
valamilyen önmagán túlmutató többletjelentés. A Nyár című vers például első megközelítésre júniusi pillanatképnek látszik. Figyelmesebben szemlélve a természet koratavaszi, nyári, őszi és téli állapotát egyaránt felvillantja. Ennél is fontosabb, hogy az
évszakok egyben az emberi élet stádiumainak, s ezáltal az élet végességének jelentését
is magukba szívják: „Ily gyorsan betelik nyaram” – utal a vers az emberi élet nyarára,
a férfikor pillanatára. Szinte-szinte szimbolikus jelentőségű, hogy az [Ime, hát megleltem hazámat…] kezdetű vers, a költő utolsó költeménye, tehát voltaképpen az
életmű az évszakok körképével zárul: „Szép a tavasz és szép a nyár is, / de szebb az ősz
s legszebb a tél, / annak, ki tűzhelyet, családot, / már végképp másoknak remél.”
A koratavasz nagyon gyakran a hajnal vagy a reggel képével ötvöződik, a természet
újjászületése a nappal újjászületésével társul. A világteremtés mindennapi megismétlődésének legszebb példáját az Eszmélet I. verse nyújtja. Középpontjában egy jól felismerhető, de nem könnyen azonosítható mitológikus nőalak áll, aki az egymásra kötözött eget és földet eloldozza egymástól, s „tiszta, lágy szavával” megeleveníti a természetet. A koratavaszi reggel képezi a Hexaméterek születéséhez időben közel eső játékos
Flóra-vers, a Reggeli fény tárgyát is. Ebben a versben ugyancsak egy mitikus női figura,
egy „jól sikerült angyal-hamisítvány” dereng föl. A hangvételben rokon költeményekkel történő összevetésnél azonban beszédesebb a kontraszt: a Hexaméterek sajátos arculata akkor tűnik élesen szembe, ha József Attila egyik olyan, 1936 február végén vagy
március elején keletkezett versének megfelelő részletét szembesítjük vele, amely
ugyancsak a télvégi hóolvadásról és a tavasz első pillanatáról szól, ám gyökeresen más
tónusban:
Mire ébredek, ég a nap, olvad a jég,
szétfreccsen iromba szilánkja,
mint déligyümölcs-kirakat üvegét
öklével a vágy ha bevágja.

Roskad a kásás hó, cseperészget a bádogeresz már,
elfeketült kupacokban a jég elalél, tovatűnik,
buggyan a lé, a csatorna felé fodorul, csereg, árad.
Illan a könnyü derű, belereszket az égi magasság
s boldog vágy veti ingét pírral a reggeli tájra.

Elalél a fagy istene, enged az ég.
Már unja az ördög a poklot,
ideönti a földre kövér melegét –
zöld lángba borulnak a bokrok.

4

A Ha a hold süt… című versből idéztünk. Benne is megtaláljuk a mitológiai elemet,
hiszen „a fagy istenét” említi a költő, aki helyét az ördögnek adja át, hogy az a földre
öntse „kövér melegét”. Megtaláljuk az olvadás rajzát: „olvad a jég”, valamint a természet újjászületését, a nap erejének növekedését, a bokrok zöldjének látványát. Itt is korareggeli időpontot idéz föl a költő: „mire ébredek”. Figyelemre méltó szóegyezésekre
is bukkanunk a két költemény között. Ilyen az elalél ige: „elalél a fagy istene”, illetve
„a jég elalél”, vagy a „vágy” főnév: „öklével a vágy ha bevágja”, illetve „boldog vágy veti
ingét”. Elég azonban a kiemelt szavak kontextusára pillantani, hogy a két idézett részletnek ne a tematikai rokonságát, hanem éles hangulati kontrasztját állítsuk figyelmünk előterébe.
A Ha a hold süt…-ben a mitológiai elem mintha valamiféle gigantomachiából származna. A tél és a (nyár hevességével támadó) tavasz birkózásából a tél kerül ki vesztesen, elernyed, ájultan esik össze: „elalél a fagy istene”. A Hexaméterekben a tavaszi szél
hitvesének, a bájos Florának alakja diadalmasan, de szelíden bontakozik ki, mint az
Eszmélet I. „tiszta, lágy szavú” istenasszonyáé. Ha a korábbi verset a harc, az utóbbit
a béke képzete uralja. A Ha a hold süt… tavasza szinte ijesztő gyorsasággal bontakozik
ki. A részlet első sorában még csak „olvad a jég”, néhány sorral alább ellenben már
„zöld lángba borulnak a bokrok”. A Hexaméterekből hiányzik ez a sietség. A költő
nem mozdítja ki a képet a tél–tavasz fordulójának pontszerűségéből.
S ha a korábbi versben a folyamatok gyorsan bontakoznak ki, nem túlzás robbanásszerűségről beszélni: „ég a nap”, „szétfreccsen iromba szilánkja”, „zöld lángba borulnak a bokrok”. Ez utóbbi sor szinte kényszerítő erővel idézi emlékezetünkbe Van
Gogh jellegzetes, idegesen vibráló tájképeit, amelynek fái mintha zöld lánggal lobognának. A robbanás, égés, lángolás pokoli eredetű („ideönti a földre kövér melegét”)
képzete teljességgel hiányzik a Flóra-versből. Itt a halmazállapotváltozás, a természet
jótékony metamorfózisa dominál. A szilárd, rideg, hideg, hallgatag elem, a hó, a jég
barátságos, megenyhülő, felfakadó és beszédes elem, a földet termékenyen átitató hólé
alakját ölti. Az „elalél” ige a benne rejlő hangtani potenciált csupán ebben a kontextusban fejtheti ki akadálytalanul. Az olvadó, laterális „l” itt kerül tökéletes összhangba
a szó „elolvad” jelentésével. A Ha a hold süt… című versben megidézett vágy agresszív,
a vágy tárgyát erőszakosan elragadni kívánó erő: „mint déligyümölcs-kirakat üvegét /
öklével a vágy ha bevágja.”, a Hexaméterekben ellenben „boldog vágy veti ingét”.
A névvarázsból és a tavaszi és reggeli tájrajz kettős világteremtéséből eredő
mitologikum magától értetődő módon a vers voltaképpeni mondandóját, a szerelmi
tárgyat szolgálja. A lenyűgöző női szépség nagyon gyakran idéződik meg József Attila
verseiben hozzá illő táji környezetben. Jó példa erre a sokat vitatott Az a szép, régi aszszony, legjobb példa mégis az Óda. Nemcsak a varázslatos mikroklímájú lillafüredi táj
és a verset ihlető asszonyi szépség összetartozása miatt, hanem azért is, mert ez a vers
rávilágít József Attila szerelmi élményének egy másik domináns jellemvonására: arra,
hogy a szerelmi elragadtatottság az az élmény, ami képes feltépni a magány zárjait,
megteremteni az akadálytalan emberi kommunikációt, s ennek révén a világba való
harmonikus beilleszkedést az elszigeteltségtől súlyosan szenvedő egyed számára.
Csöppet sem meglepő, hogy ebben a tájversben is rálelünk arra a pontra, amelyen
az évszak és a táj tárgyi értelmén túl mélyebb lélektani többletjelentésre tesz szert.
A hó, a jég, a hideg, a tél hagyományosan jelöli a művészetben az emberi magány,
elszigeteltség, a fizikai és lelki ridegség állapotát. Esetünkben az ilyen értelemben vett

5

tél a személyes múlt indexét viseli magán: „nélküled éltem”. A szerelem, a társra találás
eufóriája a tavasz képeibe öltözködik. A bekövetkező változás lényege azonban itt is
a meginduló kommunikáció. A tavaszi napforduló, a természet metamorfózisa, a halmaz-állapotváltozás ennek az emberi kommunikációnak a metaforája. Az erre közvetlenül utaló szavak: „csevegő”, „szól” a második strófában bukkannak föl, ám az olvadással kapcsolatos minden természeti jelenség a természetnek ezt a beszédét tárgyiasítja. A „csereg” ige egyszerre mutat a madarak „nyelve”, valamint a hóolvadás hangja
felé. Az említett „csevegő” szó ugyanilyen természetességgel köti össze a feloldódó,
„szóra bírt” embert és a hóolvadás „zenéjétől” hangos természetet. Jól szemlélteti ezt
a természetes átjárást a kommunikáció és a szilárdból a folyékony irányába történő
halmazállapotváltozás képzetköre között a „beléfagyott a szó” – „megeredt a beszéd,
folyik a tárgyalás” köznapi metaforáinak ellentéte.
Az átjárás azonban egy másik vonatkozásban is megtörténik: a szerelmi élmény,
a „boldog vágy” kivetítődik a természetre, erotizálja a tavaszi reggel impresszióját.
A tájképen nemcsak egy istennő alakja dereng át, hanem egy isteni rangra emelt nőé,
az eszményített szeretőé. A reggeli táj halvány pirossága (József Attila máskor is ilyen
pirosságot észlel a reggeli tájban: „A fákon hajnali pirosság”) a vetkőző fiatal nő szemérmes elpirulását asszociálja: „s boldog vágy veti ingét pírral a reggeli tájra.” A tavaszi derűnek, a föld könnyű párájának felszállása az „égi magasságot” telíti szerelmi
vággyal: „Illan a könnyü derű, belereszket az égi magasság”. Föld és ég kommunikációja ez, de erősen erotikus értelmű érintkezés, amely talán még a mitologikus vonatkozásokat (Gaia–Uránosz) sem nélkülözi. A nedvek parttalan áradása, a belső folyamatok mozgásba lendülése ugyancsak a természet (biologisztikus vagy mélylélektani
irányba mutató) erotizálásának eszköze. Az „olvadozás” szó egyszerre bontakoztatja
ki mindkét, természeti és emberi jelentését: a hóolvadást és a szerelmi megindultságot.
Ám az a kései József Attilára jellemző – nyilván pszichoanalitikus eredetű – felfogás is erősen befolyásolta a kompozíció kiformálását, amely szerint a szerelem gyógyító hatalommal rendelkezik, írt hoz a lélek sebeire. Vágó Márta emlékezése szerint
a költő a boldogtalan, kudarc-élménnyel járó Gyömrői-szerelem idején szerelmet követelt tőle, a következő érveléssel: „Nem tudod, hogy szerelmet csak szerelemmel lehet gyógyítani?”. A Tiszta szívvel „se csókom, se szeretőm” panasza élete utolsó évében
azzá a felismeréssé forrott ki, hogy egyensúlyának fenntartása érdekében nélkülözhetetlen szüksége van egy olyan „tündéri nőre”, aki kiszabadítja őt a magány fogságából,
és sérelmeit begyógyítja. Ez az igény fogalmazódik meg a második strófa második és
harmadik sorában: „a gyászt a szivemről, / mint sebről a kötést, te leoldtad – ujra bizsergek.” A szerelem itt nem kaland, sőt, nem is „csupán” komoly emberi vállalkozás.
A gyógyító funkció hangoztatása arra utal, hogy a fiatal lány meghódításának ennél is
nagyobb tétje van: egzisztenciális siker vagy kudarc számba megy, a betegség vagy az
egészség irányába igazítja a férfi sorsát.
A vers uralkodó hangulata homogén: egymást erősítő érzelmi összetevők közös
eredője. A tavasz-élmény, mint a vers korábbi, töredékes változatában láttuk, önmagában is derűre hangolta a lírai ént, noha ez a derű önironikus, játékos, valamennyire távolságtartó volt. Ehhez járultak a szépségnek és az erotikának az egyént az „égi magasság” felé emelő minőségei, amelyek a magányt feloldó, az egyetemes kommunikációban való részvételt biztosító hatóerővé terebélyesedtek, s végül terápikus funkcióban
csúcsosodtak ki. Ha haloványan is, de azért mégis észlelhetők eme érzelmi lendületet
fékező ellenerők is. A múltba visszatekintő embert a rossz esélyre emlékeztető jelek

6

a „gyász” főnévben, a „beleborzongok” igében, a „nélküled éltem” tagmondatban némi
árnyékot vetnek a bontakozó boldogságra. A „törékeny báju” kifejezés első szavában
nemcsak a báj szinte kötelező attributumát kell látnunk, hanem az új kapcsolat szilárdságát illető kételyt és félelmet is. A „félve-ocsudva” összetétel első szava az induló
új szerelem és az ígéretes tavaszkezdet pillanatában teljesen természetes bizonytalan,
jövőt féltő, remény és csüggedés közötti érzelmi ingadozást jelzi.
A negatív hangulati hullámvölgyek azonban minden kezdődő szerelem velejárói,
s jelentőségük csak annyiban nagyobb az átlagosnál, amennyiben – mint fentebb megállapítottuk – a szerelem tétje is nagyobb volt a költő számára annál, ami szokásos,
s esetleges kudarca súlyosabb következményekkel járhatott a kívánatosnál. „»Belehalok,
ha ez nem sikerül«, mondta komoran, és végtelenül szomorú tekintettel nézett hoszszan a szemembe: »Belehalok.«” – idézi Flóra a költő szavait, amelyeket szerelmi vallomásához fűzött. Igaz, a szenvedélyek épp azért szenvedélyek, hogy ne lehessen őket
lényegük meghamisítása nélkül normákhoz igazítani, korlátok közé szorítani. A boldogtalan szerelem nyomán bekövetkező gyötrődést, még ha akár öngyilkosságba torkollik is, nem lehet minden további nélkül betegesnek nyilvánítani.
Egészében tehát a derű és a boldogság (akár indokoltnak, reálisnak, akár irreálisnak
ítéljük) szilárdan uralkodik a versen. A szöveg legfontosabb mondata (ha úgy tetszik:
alapmondata) ezt a domináns elemet sűríti magába. A „Szól örökös neved árja, törékeny báju verőfény,” sorra gondolunk, amelyben az emberi, az isteni–mitikus és
a természeti szétválaszthatatlanul és körkörösen áttűnik egymásba. A név közösséget
teremt a szeretett nő és névadója, az örökéletű Flora között, a név jelentése és az a természeti szféra, amelyet megtestesít pedig egységet biztosít istennő és tavaszi táj között.
Végül a tavaszi hajnal a szeretett nő alakjának természetes keretéül szolgál. A vers nem
más, mint ennek a hármas képzetnek a kibontása.
A hármasképzet kibontása, a formaadás során a költő nagymértékben kiaknázza
(különösen az első strófában van így) az igehasználatban rejlő lehetőségeket. A mondatok felépítésére, s ebben az igék által játszott szerepre már felületes rápillantásra is jellemző, hogy a költemény a „Roskad” igével kezdődik, az első strófa hat sorából az öt
első sor élén igealakot találunk. Még akkor is így van ez, ha az „elfeketült” nem múlt
idő egyes szám harmadik személyű igének, hanem múlt idejű melléknévi igenévnek
bizonyul. Az első impressziót a további vizsgálódás nyomán jóváhagyhatjuk, amenynyiben kitűnik, hogy a mondatszerkezetek élén többnyire igék állnak, azaz többségben vannak az állítmány–alany szerkezetű mondatok: „Roskad a kásás hó”, „Cseperészget a bádogeresz”, „buggyan a lé”, „Illan a könnyü derű”, „belereszket az égi magasság”. Az alany–állítmány szerkezetű mondatok magva: „a jég elalél”, „vágy veti
ingét”. Harmadik típust képvisel az „a csatorna felé fodorul” tagmondat, amennyiben
alanyát, a „lé” főnevet a költő az előző tagmondatba választotta le.
Tovább vizsgálódva kitűnik, hogy az igehalmozásos szerkezet esetével állunk
szemben, s ezt az öt igei kiindulású mondatnak nekifordított két főnévi kiindulású
szerkezet annyiban is fokozza, hogy a találkozási–ütközési pontokon szabályos igetorlódásos helyek képződnek: „a jég elalél, tovatűnik, / buggyan a lé”; „(a lé) fodorul, csereg,
árad. / Illan a könnyü derű”. Mindkét példában a halmozást megtörő sorhatár is hangsúlyozza a felsorolás tényét. A kezdő („roskad”), a gyakorító („cseperészget”), a mozzanatos („buggyan, illan”), a hangutánzó („csereg”) igék ugyanabban az irányban hatnak: elaprózódó, könnyed, mozgalmas összfolyamat ábrázolásának mozaikdarabkái,

7

s magukhoz hasonítják a kevésbé markáns jellemű igéket is. A második strófában az
igék aránya valamivel szerényebb, de elszaporodnak a más szófajú, ám igei eredetű
szavak: „félve-ocsúdva, csevegő, olvadozás, kötés, látván”.
Ebben az igehasználatban a legkisebb manierizmusra sincs okunk gyanakodni. Három fontos változást érzékeltet a költemény: a tél–tavasz fordulatát (a halmazállapotváltozás ábrázolásával), a szerelem születését és szárba szökkenését és a kommunikáció
megindulását. E három egyirányú, egymásba torkolló és egymásból elágazó folyamat
teljes mértékben indokolja, sőt nélkülözhetetlenné teszi az ige funkcionális szerepének
számottevő megnövekedését.
Olyan kompozícióval állunk itt szemben, amely hangtani mikroelemekből építkezik, vagy talán inkább a szerkezetet egészen a nyelvi atomokig művészi hatóelemekké
szervezi. A vers korábbi, töredékes változatáról szólva felhívtuk a figyelmet egy látványos paronomáziára, amely tompítottabb formában itt is előfordul: „cseperészget a bádogeresz”. Mellesleg megjegyezzük, hogy nemcsak a korábbi, hanem a végleges változat is kétségkívül játszik az emelkedett, antikizáló forma és a modern kor banális, hétköznapi tárgyai között feszülő ellentéttel, amennyiben például a „cseperészget a bádogeresz” szólama az „égi magasság” szerkezettel szembesül. A szöveg a fono-poétikai nézőpontú elemzőnek ezen túl is valóságos kincsesbánya lenne. A hanggyakorisági statisztika, a hangkapcsolat-vizsgálatok, az anagrammatikai szempontú analízis ígéretes
voltára enged következtetni, például a „cs” hangok sorozata: „cseperészget, csatorna,
csereg, csevegő”; az első versszak geminált mássalhangzói: „buggyan, illan, könnyü, magasság, pírral, reggeli”; az alliterációk: „felé fodorul”, „vágy veti”; a József Attila által
olyannyira kedvelt „k”– „l” oppozíció; az „sk”, „ks”, „szk” hangkapcsolat, stb.
A leginkább szembetűnő formaképző elv, amelyre a cím külön is felhívja a figyelmet: az antik forma újraélesztése, a hexameter megszólaltatása lírai témájú és hangvételű versben. A versforma, a fürgévé, gördülékennyé kottázott hexameter szemérmes „hosszú redőzetű tógája” nagyon is méltó köntös a témához, a versben hangsúlyt
kapó görög–római mitologizáláshoz, s a kompozíció legmélyebb gyökerét alkotó névmágiához, a Flóra név etimológiájára, „gyönyörű tradícióira” épülő szerkezethez.
Flora varázserejű virágának szerepét Juno megtermékenyülésében Ovidius Ünnepek
című sorozatának egyik darabjában olvashatta a költő. (Fasti V. 183–380.) A hexameteres formát nem kölcsönözhette közvetlenül Ovidiustól, mert az esetleges forrás versformája disztichonos.
Akár ismerte ezt a művet, akár nem, bizonyos, hogy élete utolsó éveiben őt is
megérintette az a kordivat, amely újra kivételes tiszteletet és érdeklődést tanúsított
a görög–latin antikvitás költői teljesítményei iránt, s az ókori klasszikusok példájának
követését tűzte ki célul, s amely az antik versforma modernizálásához, korunk nyelvével való összeegyeztetéséhez nagymértékben hozzájárult. Arról az újklasszikus irányról van szó, amelynek a magyar költészetben egyik legismertebb képviselője az a Radnóti Miklós volt, aki az eclogákhoz előhangnak szánt Száll a tavasz…-ban, talán
a klasszicizáló költők szokását követve, tisztelt mesterével, József Attilával is versenyre kelve, oly gyönyörű hexameterekbe öntötte a tavasz születésének témáját.
József Attila Hexaméterek című darabja ennek az antikizáló újklasszikus iránynak az
egyik legszebb példája.

8

