A TISZATÁJ DIÁKMELLÉKLETE
1998. FEBRUÁR

50. SZÁM

TARJÁN TAMÁS

A hold ezüstje
BALÁZS BÉLA DRÁMÁIRÓL
Nincs nagy szerencséje az utókorával. Sőt, Balázs Béla az érdemeltnél sokkal mostohább utókora még a saját tulajdon élete utolsó esztendeiben megkezdődött. A Szovjetunióból 1945 nyarán hazatért sokoldalú művészt látszólag elhalmozták feladatokkal – tanított a színiakadémián,
lapot szerkesztett, vezette a Filmtudományi Intézetet, jelentős forgatókönyvek írásában vett
részt –, de mindegyre megütődve kellett észrevennie, hogy tekintélyét és tapasztalatait kevésre
becsülik. Többször is keserű önérzettel jegyezte
föl: az individualista, metafizikus művészetfelfogástól a kommunista gondolat és a közösségi művészmagatartás igenléséig megtett hosszú útja vége
felé nem ezt érdemelné. Hajdani emigrációbeli
társa, az ugyancsak marxista kultúrpolitikus, Révai József gyanakodva szemlélte Balázs marxizmusát és veszélyt sejtett nyitott, „kalandor” szellemiségében. Szőts István filmrendező emlékezése
szerint az Ének a búzamezőkről (1947) elkészítésében vállalt tanácsadói szerepét „vádként fordították ellene” s „be akarták bizonyítani róla, hogy
szenilis”. Az 1949-ben, kevéssel halála előtt kapott
Kossuth-díj aligha volt gyógyír sebeire. Az 1884.
augusztus 4-én Szegeden született Balázs Béla nem
érte meg a hatvanötödik születésnapját. Indulatos

BALÁZS BÉLA
(1884–1949)

Ady erősen kedvelte,
Babits erősen nem kedvelte,
Osvát Ernő ki nem
állhatta. Nem líra- vagy
drámafelfogása, nem
elsősorban stiláris
vonatkozások határolták el
őt nemzedéktársai nagy
részétől. „Elméletiessége”,
filozófiai-esztétikai
rendszeralkotó vágya
különítette el.

volt, lobbanékony, harcias – talán mert csillagjegye, az Oroszlán is így diktálta? –; és szívbeteg. 1949. május 17-én történt elhunytát a hozzá közel állók
szerint a sok méltatlan csatározás siettette.
1948-ban, Sőtér István Négy nemzedék című könyvének lapjain még olvashatta a csak enyhén távolságtartó elismerést: „A fiatal Balázs Béla egy egész
nemzedéket igézett meg – költészetének legjelentősebb része ezekből a varázsló, bűvölő versekből, ezekből a sámános dallamokból telik ki. Értelmet, jelentést félrevezető, barbár díszekben tobzódó, bűvölő dallamokat zümmögő
líra volt a Balázs Béláé. Különös érzéssel tekintünk ma körül az ő túlfűtött,
zsúfolt világában, s lehetetlen meg nem állapítanunk, hogy díszei, színei közül
az idő nem is oly sokat fakított meg. Fiatalos harsogását, kissé keresett és modoros, de lényege szerint mégis erőteljes áradását mi sem tudjuk közömbösen
szemlélni.” Második, emigrációs korszakának lassan és későn visszaszökő poézisét, a patetikus és sematikus versbeszéd üresjáratait Sőtér udvariasan „megemeli”, az „öregkori, finom és gyengéd lírába”, a betetőzésbe futtatja. Életút és
munkásság szép együttes bemutatásával sem marad adós: „Az orosz nyár fehér
éjszakájában Szeged kísérteteként jelenik meg a bodzavirágszag: szerelem és
politika sorsa közös emberi sorssá fonódik a Hogyan is történtben: a Zsigmond
utca egyenest az ázsiai Alma-Atába vezet; és végül egyik legszebb verse, a Kegyelem!, a legmélyebb emberi megrendülések, az önmagán felülemelkedő
erkölcs diadalmas záróakkordjává válik, amikor Balázs Béla ajkán elhangzik
a szó, melyet csak az igazán erősek tudnak kimondani: »Hazajöttem, // Kegyelmezzetek!«”
Ez a hang persze már messze esik az 1908-as A Holnap-antológia Ady és Babits oldalán vitézkedő ifjú lírikusának A vándor énekel (1911) című kötetre kiérlelt hangjától. De a Hazajöttem szó – s nyomában a fájdalmas kérelem –
híven jellemez valakit, aki majdnem egész életében úton volt; mindig Szeged
(s a Szegedhez tapasztott ifjúság, tájélmény, pályakezdés) emigránsaként. Politikai menekült helyett mondjunk inkább kiebrudaltat, útonlevőt, vándort –
vándort, aki énekel: folyton és lázasan dolgozik, szervez, reménykedik (miközben életkörülményeinek forgandósága és alkotásainak roppant változó színvonala ellenére sem lendül ki egyénisége és eszménye később vizsgálandó centrumából).
A kisgyermek – akkor még: Bauer Herbert – már a szülővárost is kényszerűen hagyta el. „Renitens” gimnáziumi tanár atyját jó messzire, Lőcsére helyezték 1890-ban. Amikor 1898-ban visszaköltöztek Szegedre, félárva: apja halott. Első, még diákkori verspublikációja (Szegedi Napló, 1900) és főreáliskolai
érettségije (1902) után a budapesti egyetemen, magyar–német szakon tanult
tovább. Az Eötvös Kollégiumban Kodály Zoltán lett a barátja (és szobatársa),
a Thália Társaság színházálmodó fiataljai között Lukács György lett az eszmetársa. A Kodállyal való szövetség (benne az 1905-ös, együtt tett Szeged kör-

2

nyéki népdalgyűjtő út) ma amolyan „menlevél” Balázs számára (Szabolcsi Miklós, az életmű egyik legjobb és legkritikusabb ismerője nem ebből a megfontolásból írja egy minapi, 1997-es cikkében, hogy „Balázs Béla első korszaka
a magyar szimbolizmus legtisztább, modellszerű példája, nemcsak barátságból
zenésítette meg Kodály Zoltán” – mármint néhány költeményét). Lukács nevével összeforrni viszont manapság nem a legjobb ómen. Holott tudvalevő,
hogy a filozófus makacsul, túlbecsülően kitartott barátja mellett, mélyenszántó
cikkeinek sorozatát 1918-ban a Balázs Béla és akiknek nem kell című kötetben
foglalva össze. Az utolsó nap című drámáról szólva 1913-ban azt mondotta:
„Balázs Béla a szó komoly értelmében az egyetlen magyar drámaíró. Ennek
a megállapításnak a jelentősége mellett szinte nem is fontos, hogy mekkora
a kvalitása.” Tény, hogy minden idők két, nemzetközileg legdiadalmasabb magyar drámája Balázs nevéhez fűződik. Nem azok a nagy kompozíciók, amelyekre Lukács elsősorban utal, hanem A kékszakállú herceg vára (1912) és A fából faragott királyfi (1912). Tény az is, hogy az utóbbi valódi dialógust szinte
nem is tartalmazó táncjáték, az előbbi pedig Bartók Bélának és Kodály Zoltánnak ajánlott misztérium. Tény továbbá, hogy mindkettő Bartók zseniális zenéjének köszönheti a világhírt, írói asszisztenciát és ihletést esetleg el is feledtet,
noha a Kékszakállú szövege egyáltalán nem csak librettó. (Az 1925-ben antiszemita politikai merénylet áldozatául esett osztrák sikeríró, Hugo Bettauer
egyik regénye a névadással talán tudatosan játszatta össze a Bartók Béla és a Balázs Béla neveket. Az 1920-as években Bécsben élő Balázs nála Béla Baltonként
szerepel.) Szegénységi bizonyítványt állít ki az utókorról, hogy az utóbbi egykét évtized népszerű drámakalauzaitól egy sor szakkönyvig hiába keressük
a tízes évek eleje „egyetlen magyar drámaírójának” nevét, műveit, érdemeit.
Az irodalomtörténeti elbizonytalanodás vagy a politikai színezetű manipuláció
jele az is, hogy A magyar irodalom története 1905-től 1919-ig (1965 – tehát az
akadémiai irodalomtörténet, a „spenót” V. kötete) kirekeszti Balázst a Nyugat
folyóirat első periódusának áramából, habár a szépírói oeuvre csaknem valamennyi maradandó alkotása készen állott 1919-re. A Balázs-portré így átcsúszhatott a VI. kötetbe (1966). A Szocialista törekvések és A polgári bírálattól a szocialista szatíráig: Gábor Andor című fejezetek között foglalta el helyét az Út
a magánytól a közösségig: Balázs Béla című pályakép (egyébként Szabolcsi másutt
is megjelentetett, alapvető írása). Ez igencsak más – a valóságos históriai és értékrendnek sokkal kevésbé megfelelő – pozíció, mint ha egyik példaképe, Ady
Endre, hűvösen és olykor megengedően polemizáló vitapartnere, Babits Mihály, egykori sógornője, Kaffka Margit és további nyugatos írók szomszédságába került volna. (A „spenót” főszerkesztője, Sőtér, valamint az V. és VI.
kötet szerkesztője, éppen Szabolcsi, hasonlóképp „hozták át” az Összefoglalók
és útkeresők közé – József Attila mellé – Nagy Lajost. Ez – a novellatermés,
a Kiskunhalom, az önéletrajzi regények révén – sokkal indokoltabb elmozdítás.

3

De beszédes, hogy nem tették meg ugyanezt a Balázst és Nagyot is jócskán
túlélő, s fő művét, a Kakuk Marcit majdnem teljességgel a húszas, harmincas,
negyvenes években létrehozó Tersánszky Józsi Jenővel: maradjon csak ez a szabályszerűtlen klasszikus a századelő félmúltjában.)
Balázs Béla se igazi beltagja, se „emigránsa” nem volt a Nyugat körének.
Ady erősen kedvelte, Babits erősen nem kedvelte, Osvát Ernő ki nem állhatta.
Nem líra- vagy drámafelfogása, nem elsősorban stiláris vonatkozások határolták el őt nemzedéktársai nagy részétől. „Elméletiessége”, filozófiai-esztétikai
rendszeralkotó vágya különítette el. Alkati sajátosság és a jó német iskola
öröksége ez. Az anekdota szerint berlini ösztöndíjas éveiben – 1906-ban ment
ki Kodállyal együtt; közösen alakították ideáikat a modern operáról – utolsóként, „a hokedlire” kéredzkedett be Georg Simmelhez, a lakásán tartott szemináriumot látogatandó.
A Balázs Béla nevet 1913-ban vette föl hivatalosan. A „személyiségváltás”
külső – inkább külső, mint belső – jeleként ebben az esztendőben történt katolizálása is, és fölhagyott a tanári pályával. Az I. világháború katonájául önként
jelentkezett, majd 1915-ben betegség miatt leszerelt Balázs útja a Vasárnapi
Társaság és a Szellemi Tudományok Szabadiskolája tevékenységén, összejövetelein át vezetett az őszirózsás forradalom igenléséig, s a Tanácsköztársaság
szellemi és fegyveres szolgálatáig. Egyetlen tényleges emigrációja 1919 késő
őszén történt. Az Írói Direktórium tagja, a közoktatásügyi népbiztosság volt
irodalmi osztályvezetője Bécsben keresett menedéket. Innen már kecsegtető
filmszakmai meghívásra ment tovább Berlinbe 1926-ban. Ugyancsak színházés filmművészeti indokú invitációra költözött Moszkvába 1931-ben (AlmaAtába viszont a front elől evakuálták 1941-ben).
Az utókor a filmesztéta Balázs nimbuszán ejtette a legkisebb csorbát. Pedig
mind az 1924-es A látható ember, mind az 1930-as A film szelleme – e két,
eredetileg német nyelven fogalmazott munka –, de még az itthoni összegzésféle, az 1948-as Filmkultúra (A film művészetfilozófiája) is meghökkentően sajátszerű képződésű és anyagú mű. Főleg Nemeskürty István kutatásai világítottak
rá, hogy A látható ember a nemzetközi és a magyar filmes szakirodalom ismerete híján, alig kéttucatnyi, javarészt nem is színvonalas filmalkotásra alapozva
került ki a Bécsben filmkritika-írásból (is) élő Balázs keze alól. A tágabb horizontú második mű a szerző gyorsan gyarapított praktikus ismereteiről és saját
gyakorlati filmes próbálkozásairól is tanúskodik. Berlini ténykedésének szakmailag és érzelmileg is fontos mozzanata a (ma is élő és aktív) Leni Riefenstahllal való találkozása. A táncosnő-színésznő-rendező „hegyi filmes”-sel végzett munka olykor alkalmi együttéléssé is vált. A kék fény című filmforgatókönyvét 1930-ban közösen írták. Valószínű, hogy legalább azokat a jeleneteket, amelyekben Riefenstahl játszott, Balázs Béla rendezte. Mivel a rendezőnőt
– mint nácibarátot és Hitler állítólagos szeretőjét – 1945 és 1948 között inter-

4

nálták, ez a kapcsolat az 1919 óta (azóta bizonyosan) kommunista Balázs Béla
pályájának újabb előnytelen vagy ellentmondásos megítélésű pontja.
Ehelyütt nincs ok kitérni arra, mit köszönhet a német, utóbb a szovjet film
Balázsnak, s mit ő e két nagy filmművészetnek. Sokkal fontosabb, hogy néhány kutató – így Böszörményi Nagy Ernő és Nemeskürty István – a filmesztétikai és a filmalkotói fáradozást tartják annak a gyűjtőmedencének, ahová
a sokoldalú művész és gondolkodó minden egyéb kezdeményezése torkollott.
A kék fényt Nemeskürty „afféle ellen-Kékszakállú” filmnek látja, szellemesen
mutatva ki a kék szín, illetve a vár- és barlang-helyszín motivikus folytonosságát
Balázsnál. Az esztétikai érdeklődést is elsősorban egyes színműveiből (és pszichikus adottságaiból) magyarázza A látható ember – A film szelleme 1984-es
(születési centenáriumi) kiadásának A mozgókép mint költészet című utószavában: „...filmesztétikája nem az akkor már világszerte jelentős filmszakirodalomban keresendő, nem is annak továbbgondolása. (A látható embert hatvannyolc filmesztétikai alapvetés előzte meg a világon!) [...] Az új, a születendő,
a fejlődő foglalkoztatta; ezért írt árnyjátékokat, merészen modern balett- és
operaszövegkönyvet; érdekelte a civilizáció álarca mögé egyre inkább elrejtőző
ember igazi énje; ezért fedezte fel olyan örömmel a végre látható embert. Balázs Béla életútja, pályája a film felé vezetett; költészete, bölcselkedő-töprengő
prózája ugyanazokat a korlátokat feszegette, amelyeket végül is a film döntött
le, kifejezvén a modern ember lényegét.” Valószínű, hogy Nemeskürtynek egy
kissé a „legsajátabb” művészeti és kutatási ága felé hajlik a keze, midőn ezeket
a sorokat rója, a filmművészetet „megkoronázó” XX. századi művészetnek
tételezve.
A magyar kultúra e századi önképe számára különben sem kedvezőtlen, ha
legfőképp a filmesztéta Balázs piedesztálra emelése történik meg. Lukács
Györgyön kívül alighanem a filmteoretikus Balázs az egyetlen magyar, aki Európa-szerte máig méltányolt művészetfilozófiai rendszert koncipiált. Az elméletíró „legalizálja” az egyes műveiben lesújtóan gyarló szépírót is. Második
filmesztétikai munkájában már olyan alkotókra is hivatkozik, mint az általa
személyesen is megismert és meginterjúvolt Szergej Eizenstein, aki elkötelezett
kommunista művészként vonult be a film legnagyobbjai közé (és sok kegy
mellett sok meghurcoltatásban is része volt a szovjethatalom jóvoltából). Balázs baloldali világnézete filmesztétikáját nem torzítja irányzatos, kirekesztően
érdekvédő könyvvé. E területen nem téved olyan ingoványba, mint – például –
az 1941-ben Moszkvában egy kötetté összefogott drámákkal. (A Két dráma
egyike a művészsorsot sokszor talmi nyelven vallató Mozart, a másik a hol
népszínműves, hol proletkultos internacionalista „himnusz”, a Hazatérés.)
Filmesztétaként Balázs kétségtelen rangot élvezhet. Mint költő, mai ítéletünk szerint legalább hat-nyolc nyugatos nemzedéktársa mögé szorul. Nagyszabású drámái közül még a legjobbra is – sajnos – lassan ráborul a feledés.

5

Novellisztikája egy-két remekmű (Történet a Lógody utcáról, a tavaszról, a halálról és a messzeségről stb.) kivételével másod- és harmadrendű. Egy írói magánuniverzum viszont még marad, ahol Balázs korlátlan úr – legalábbis Tamási
Áron fellépéséig, drámaírói ambícióinak kibomlásáig –: a mesék, a misztériumok és a játékok világa.
Fehér Ferenc, aki – Radnóti Sándorral együtt – 1973 és 1975 között kötetekbe rendezte a fiatal Balázs Béla legjellegzetesebb műveit, éppen a meséket,
valamint a velük rokon, a magyar dramaturgiai tradícióban különleges színjátékokat véli leghangsúlyosabbnak az életműben. Az álmok köntöse (1973)
című kötethez írott bevezetője (Balázs Béla meséi és misztériumai) előbb a célt
tájolta be: „Az olvasó ezzel a kötettel annak a gyűjteménynek első darabját veszi kézbe, mely egy jelentékeny író – a nagy tehetség számos jegyét viselő, hol
magával ragadó, hol zavaróan modoros, de mindenképpen jogosulatlanul elfeledett – ifjúkori arcképét szeretné az olvasói érdeklődés remélhetően újra feltámadó, jótékony fényébe állítani.” Az író fiatalkori szellemi érésének tömör
és bravúros rajza következik: egy individuumé a rokonlelkek közösségében.
Balázs a bohémséget csak burokként, rejtjelként engedő, sohasem sekélyes
életvitele „egy Dosztojevszkij-regény vonalvezetését követi, vagy legalább azt
igyekszik megközelíteni”. Ahogy a filmesztéta Nemeskürty István a filmelméleti munkákból véli kihallani Balázs fő szólamát, úgy – bár egészen eltérő fogalmi és nyelvi készlettel – a filozófus és Dosztojevszkij-kutató Fehér Ferenc is
saját főtémáinak egyike, a Dosztojevszkij-problematika felől érti és érteti az
1919 előtti Balázst. (Az említett három kötet bölcseleti és esztétikai okokból
redukálja magát a szerző korai írásaira, de ezzel indirekt módon a későbbi fejleményektől való tartózkodását is érezteti. Ebben az összefüggésben a filmelmélet Balázs Bélája szóba se jöhet, hiszen az 1922-es bécsi felkérésig, a napilap-kritikák írásának megkezdéséig csak kokettált, üzletelt a filmiparral.)
„A mese keretein belül aztán teljes gazdagságában bontakozik ki az a dosztojevszkiji világ, amelyet Balázs megélt, de dosztojevszkiji formában megírni
nem tudott – olvassuk Fehérnél. – Különösképpen meglepő, hogy mennyire
koherensek, egymásba illeszkedők ebből a szempontból a mesék, mennyire
hozzájuk csatlakozik a három misztérium és néhány árny-, illetve táncjáték.
A központi kérdés – Balázs egész ifjúkorában – így hangzik: hogyan valósíthatja
meg magát az ember, hogy személyiség legyen, de ne önző magánember?
Dosztojevszkij őseredeti kérdése ez tagadhatatlanul, és Dosztojevszkij világához illő ellentétpárokban bontakozik is ki. Mindenekelőtt nárcizmus és teljes
egymásbaolvadás azon ellentétpárjában, amelyről Balázs személyisége kapcsán
már szóltunk. Ezt a személyes dilemmát számtalan változatban írta meg a Hét
mese és a Csodálatosságok könyve köteteiben.” E gyűjtemények 1913-ban, illetve
1922-ben láttak napvilágot. (Az ellentétpár-utalás a kísérletező nárcizmus és az
önfeladó beleolvadás dilemmájára: Balázs „politikai-társadalmi inkognitójára”

6

vonatkozik. Az inkognitó „felöltését” a kollektivitás és a haladáselvű civilizáció iránti kétely egyként indokolja. Ez a kritikai attitűd a kor legmesszebb látó
művészéből, Ady Endréből sem hiányzott, ám ő maszkok – noha nem manírok – nélkül, teljes elementaritásában jelenítette meg a poszt-millenniumi konzervativizmus és az európai mottójú, radikális polgárosodás közötti holttérben
támadt aggodalmait és indulatait. Balázs és szellemi köre nem is „levetették”,
hanem „letépték” inkognitójukat, amikor kollektíven csatlakoztak a TanácsMagyarországhoz.)
Fehér Ferenc Walter Benjamin A mesemondó című esszéjével vezet rá a meseforma – Balázsnál az artisztikus fogással általában keletivé öltöztetett mese –
feltűnésének okaira: „...a mesealakzat mindig összekapcsolódik a tanács, a példázat formájában kifejeződő erkölcsi haszonnal, míg a modern epika, a regény
»tanácstalan« zsáner, annak megfelelően, hogy a modern életanyag milyen
kevéssé rendezhető racionálisan. S ha ez általában érvényes a regényre, még
fokozottabban érvényes az aszimmetrikus, a zárt formákat összezúzó Dosztojevszkij-féle megoldás vonatkozásában.” Az esztéta, a gondolkodó Balázs meséinek becserkészése Benjamin szellemi mezején elegáns. Ha a Balázs-mesékben
a folklórt, a nép körében végzett gyűjtések élményét keressük, az újabb folklorisztikai meseközelítések (például Vlagyimir Propp elmélete) is a föntebbivel
érintkező módon informálnának a helyreálló-kikerekedő világegész, világrend
nem is csupán „tanácsadó”, de megválaszoló voltáról, a meseműfaj preformált
elrendezettségéről.
Bár a Hét mese egyikének Kis gyerekeknek kell ezt mesélni a címe, Balázs meséi természetesen felnőttmesék. Műfajilag Csáth Géza meséi és ál-meséi állnak
hozzájuk a legközelebb (az 1908 és 1913 közötti termésből: Mesék, amelyek
rosszul végződnek; a korabeli kötetekből kihagyott írásokat nézve: Mesék –
többször is visszatérő cím –, Misztikus mesék, Mese az emberek rosszaságáról
stb.). Csáth háromoldalnyi meséje (Történet a három leányokról) és Balázs
harmincoldalnyi meséje (A három hűséges királyleány) igen alkalmas tárgya lehetne az összehasonlító elemzésnek.
A csend, mely nyitánya ellenére nem a megszemélyesített Csend, hanem az
egymással „szembefordított” Péter és Pál meséje, valamint a Muzsikus mese –
egyre rövidülő bekezdéseinek taktusaival – Balázs írásainak zenei szervezettségét is megérzékíti. A Mosolygó Tündér Ilona meséje a tündérmesének az a modern variánsa, mely A tündér című – A kékszakállú herceg várával és A szent
szűz vére című középkori „látomással” egy kötetben közreadott – misztériumban is él.
A tündér szimbolista mikrodráma (a maga módján ez is „ellen-kékszakállú”). A mese- és a drámaíró (meg a költő) Balázs Bélát mondhatni egyforma
intenzitással foglalkoztatja a szerelem és a barátság. Nőábrázolásai nem titkolják, hogy férfi áll a felvevő kamera mögött. Az érzelmibe azonban bele-beleját-

7

szik a szociologikus indíttatás is. A tündér a nőemancipáció kis darabjaként is
értelmezhető. A Doktor Szélpál Margit című tragédia (1909; átigazítva: 1918)
ugyanezen téma nagyobb szabású – három felvonásra adagolt – , nehézkesebb
kidolgozása. A tündér ügyében azonban nincs egyezség a szakirodalomban,
hisz sokan a férfi szabadságvágyát, az útonlét állandó késztetését olvassák ki
belőle. A „profanizált”, sőt enyhe iróniával kezelt népballada adja a mű
keretét. A sorhosszúságot és ritmust elég csapongva váltogató dráma
balladisztikussága a líra rovására inkább az epikát engedi szabadjára (a mese
mint elmesélés a misztériumban is jelen van). A huszonöt éves, várandós Viola
így beszél húszéves húga, Fanny régi kedveséhez – rokonukhoz –, Olivérhez:
„Egy kevés bántást mégis megérdemelsz. / Nem, Olivér? – No. – Hallgasd,
elmesélem. / A falubeli kántor, Fridolin, / Fehér és szőke, karcsú, szép és
csendes. / Azt hiszem néha, hogyha jól megnézném, / átlátnék rajta, mint az
üvegen. / És hogyha játszik. – Szép fürtös feje / Úgy hajlik le az orgona fölé, /
Mintha szálfáknak és szikláknak is / Most ővele görnyedni kellene. / Ijedve
tágul a paraszt szeme / és hazamegy és nem tud majd aludni. / Támadnak
furcsa dalok és mesék / és sok a csók és gyakran hull a vér!” A hegy, a fal,
a kapu: Balázs kedvelt, egyszerre szimbolikus és kulisszaszerű kellékei, motívumai után a befejezésben a számára ugyancsak „keletiesen” kedves holdezüstben körvonalazódik az álmokkal és fantáziaképekkel hívogató, félhalottságában életerős éjszakai világ – az éjszakai tudat világa:
OLIVÉR A tornác lépcsőjén áll.
No gyere hát. Légy vendégem kicsit.
Az országúton én vagyok a gazda.
Jer, Fridolin. – Nézd! Ezüst telihold,
Ezüst az út, ezüst a réti pára.
Ezüst a patak csíkja lent a völgyben.
Ezüst köd úszik a hegyoldalon.
Jer, Fridolin. – Ó, szép ezüst világ
Megpendül majd lépésünk alatt.
FRIDOLIN
Jó éjszakát, Fanny és Viola.
FANNY zokogva leborul az asztalra.
VIOLA a tornác oszlopához támaszkodva néz utánuk.
Isten áldjon.
OLIVÉR Fridolinnal végigmegy a holdfényes kertben.
Hej, zúg a szél! – Nekünk zúg, Fridolin!
Nézd, zúgnak és remegnek a hegyek.

8

Talán csak felhők, s most viszi a szél,
És ami itt volt, minden elrepül.
FRIDOLIN a kerítésajtónál.
Fanny! Jó éjszakát! Elindulnak jobbra.
OLIVÉR messzebbről.
Ó! szép ezüst világ!
A tündér – és a Kékszakállú – kapcsán írja a Cselekvés-nosztalgia (1985)
bevezető tanulmányában (Volt-e magyar avantgárd dráma?) Radnóti Zsuzsa:
„Mindkét darab szakít a naturalizmussal; témájuk időtlen, színhelyük általánosított, hőseik nem egyénítettek, hanem általános emberi törekvéseket testesítenek meg, ezáltal minden többértelművé válik, és kivetül a szimbolizmus síkjára. Balázs Béla a modern lélektani realizmus lehetőségeit ismerte föl balladakincsünkben; a feszült, kihagyásos, szabadon asszociáló balladai hang ösztönös
szürrealizmusa így eleven egésszé nőtt össze sok olyan motívummal, amelyeket a kor pszichológiája sugallt. A külső konfliktusok helyett a lélek tudatos és
nem tudatos mozgástörvényei érdekelték. Ebben a két egyfelvonásosban ráérzett valamire, ami a modern drámának egyszerre sajátosan nemzeti és általánosan emberi szintézisét ígérte – csírájában azt, amit García Lorca megvalósított. De ennek a számunkra oly kézenfekvő lehetőségnek nem lett folytatása.”
(Azért csak lett: Tamási Áronnál – s ezt maga Radnóti Zsuzsa is nyugtázta.
Éppen őrá hivatkozva az 1997-es Színház és rítus című tanulmánykötet egyik
szerzője, Sebestyén Rita szinte „parancsoló módban” írja egy korai Tamási-darabról: „Az Ősvigasztalás a Yermához és a Vérnászhoz hasonlatos: Tamási
Áron így olvasandó”.)
Valóságos, szerves folytatás a színházi gondolkodásban, a színházi alkotásmechanizmusban tényleg nem volt: a misztériumok és a játékok olyannyira
zenei (és kisebb részben képzőművészeti) fogantatásúak, hogy az opera és a balett dalszínházán, színpadán kívül a magyar színházi gyakorlatban valószínűleg
csak az alternatív társulatok repertoárja és szemlélete hasznosít(hat)ja őket.
(A kékszakállú herceg vára című darab ősbemutatóját például csak 1965-ben tartotta az amatőr Universitas együttes.) Tán-csupán az alternatív színházi közösségek műhelyei és közönsége tűri azt az időkezelést, hol abszurd, hol groteszk
világépítést, amely A fekete korsó példázatát – „Árnyjáték ó-egyiptomi sziluettekre” –, A halász és a hold ezüstje – „Bábjáték” – ironikus, tanító fabulálását áthatja. A százgyermekű halász a szegénységtől és a bírvágytól űzve „horgot vet
a holdsugárra”. Újra és újra „kifogja” az égitestnek a vízen tükröződő tallérját,
s emeli be boldogan a csónakjába. Hiába figyelmezteti mindig kaján-komolyan
az éjkirályi Hold: „Hallod-e, te halász ember, / Ez a tenger téged megver, / Ha
nem hagyod békességben / Az én ezüst ékességem, /Küldök olyat izibe, / Be-

9

esel a vizibe!” Be is esik, mert a nagy ezüsttányérok lehúzzák a sajkáját. Kínjában visszaadja a hold folyton újravetett „ezüstárnyékait”, csak egyet visz haza
dicsekvésül. Erre az asszonya jól ellátja a baját, mivel „a holdat” nem lehet
megfőzni, az éhes szájak pedig vacsoráért sivalkodnak. A halász – szó szerint –
ott áll megfürödve, a hold meg a tanítómesék summáját fűzi a történtekhez.
A bábjáték eggyé válik a mesével:
A HOLD
Ha-ha-ha, ha-ha-ha!
Ki látta ezt valaha!
A HALÁSZ
Itt állok hát üresen,
Szomorúan, vizesen,
Most se hal, se ezüst,
Minden elszállt, mint a füst.
A HOLD
Halászember fogjon halat,
A holdsugár jól nem lakat.
A misztériumok és játékok mezőnyében értékkülönbségek mutatkoznak –
két misztérium (A kékszakállú herceg vára, A tündér) és egy játék (A fából faragott királyfi) javára. A tündér ma is várja, hogy – kettős értelemben – a távolságszerelem operája váljék belőle (a messzi távolba való beleszeretés és a távollét
okozta-fokozta szerelem operája). A Kékszakállú eredendően Bartók és Kodály
számára készült, A fából faragott királyfi is egyenesen Bartók kedvéért (az 1948as Cinka Panka balladája pedig szerzőtársi viszonyban Kodállyal).
A Kékszakállú „zenétlen” szövegtestként is világirodalmi rangú dráma. Népballadai formadíszletek közt, egy archetipikus férfi- és egy archetipikus nőalak
fölléptetésével szerelmi archeszituációt jelenít meg. Ám amennyire folytatója
az ősi témának, annyira – ezt nem szokás kiemelni – előzménye az abszurd
létérzés reménytelenségének. (A jellegben, a hangfogásban mutatkozik némi
párhuzam Pilinszky János színműveinek világával. Itt-ott a Balázs-mesék és
a Pilinszky-mesék is összecsendülnek – archetípusokról és archeszituációkról
lévén szó, nyilván tudattalanul.)
A Don Juan-legenda e variánsáról Bartók Béla-monográfiájában (1976) Ujfalussy József röviden és cirkalmak nélkül mondja ki a lényeget. Magyarázatában mesteri mozdulattal nyúl egy Ady-citátumért is: „Balázs Béla misztériumában az áttörhetetlen emberi magány tragédiáját testesíti meg. A történés belső,
pszichológiai színpadon folyik le, ezért misztérium a műfaja. Ha a középkori
misztériumok a makrokozmosz, a világmindenség színpadán játszották le az
ember tragédiáját, elbukásának és megváltásának történetét, a modern pszi-

10

chológus szimbolista meg a mikrokozmoszt, az emberi lelket avatja színpaddá.
»Szemünk pillás függönye fent: / Hol a színpad: kint-e vagy bent« – kérdi
a prológ, s mondatlanul felel is a kérdésre: bent! A kékszakállú herceg vára
nem más, mint a zárt, feltörhetetlen emberi lélek. »A lelkem ódon, babonás
vár, / Mohos, gőgös és elhagyott« – adja kezünkbe a kulcsot Ady az Új versekben. Balázs értelmezése szerint mi magunk vagyunk a kékszakállú hercegek
a babonás várban, megannyi rablólovag, akik mások lelkének, könnyének, vérének kiszipolyozásával, kincseinek elrablásával építjük fel világunkat.” (Az elhasználásként, felélésként értelmezett élet immár klasszikus utómodern verse
Tandori Dezső Hommage-a. Nála ló és lovas kettőse az élet-vágta képanyaga.
A tizenkét sorból az utolsó kettő egymásnak formailag is megfelelve hordozza
a kettős reménytelenség terhét: „...hogy zokogás kockázzon koponyádban, /
kopogjon tört szemük dióverése”.) Az idézett Ady-vers, A vár fehér asszonya
1905-ben jelent meg. Bartók Béla 1911-ben zenésítette meg a Kékszakállút, a bemutató 1918-ban volt. Balázs kegyetlenül tördelt felező nyolcasai, az ismétlő
szerkezetek önmagukban is kemény lecke elé állították, egyben pazar megoldásokra inspirálták Bartókot, akinek kedvére lehetett ez a mértanias, fegyelmezett – mégis áradó-izzó szöveg.
A fából faragott királyfi operaházi bemutatója (1917) megelőzte a Kékszakállúét, a komponálás azonban az 1914 és 1916 közötti éveken húzódott végig.
Balázs Béla előbb fáradhatatlan fullajtárja volt a zeneszerző és a dalszínház mogorva egyezkedésének, majd rendezőként és a táncok betanítójaként járult
hozzá az előadás sikeréhez. A lírára, az epikára, a drámára, a gondolati prózára, a filozófiára – és később a filmre – kiterjedő érdeklődése, aktivitása mellett színházi ambíciók is munkáltak benne, s mind a színházi, mind a filmrendezést neki szabott, viszonylag egyszerű feladatnak fogta föl (nem magát taksálva túl sokra, inkább a korabeli rendezői művészetet tartva elég kevésnek).
Balázs misztériumai, játékai és meséi sokszor műfaji és szemléleti kölcsönhatásban vannak egymással. Ő maga – kedves és hűséges szellemi társa, Lesznai
Anna írónő emlékezése szerint – úgy tartotta: „...a mese az emberiség köztulajdona, és a meséket nem kell költeni, hanem az ember kinyújtja a kezét, és
kifogja őket a levegőből.” Az irodalom „ősformáinak” a költészetet és a mesét
tekintette – e roppant tágan értett (sőt „egymásba tágított”) műnemeket, műfajokat azonban rendszeres szuverén esztétikai birtokában óhajtotta művelni.
Halálesztétika címen ismertté vált 1908-as, szellemesen irracionalista műve nyitott utat – mondjuk így – a metafizikai ösztön világszerűségének.
Karinthy Frigyes – akivel a nyugatosok közül barátivá melegedett a kapcsolata – az irodalmi karikaturista szemével tévedhetetlenül látta a fiatal Balázs lírai és drámai műveinek sallangjait. Az Így írtok ti első kiadása (1912) után hoszszú évekkel – és már Lukács Balázs Béla és akiknek nem kell című könyve ismeretében – írott Balázs Béla-paródiája Azthiszi Szent Bélaként aposztrofálja

11

a szerzőt. A kigúnyolt (Karinthynál Darázs Béla névre is hallgató) és az „advocatus diaboli” Lukács egyszerre kapja meg a magáét. Egy végre-valahára teljes és
alaposan gondozott „össz”-Így írtok ti lapjain nem is Balázs, hanem Lukács
neve alá kellene besorolni e „karinthykatúrát”. A szöveg a Balázst védve imitáló Lukácsot imitálja: „...Darázs Béla költészetének formai értékhangsúlya
a misztikus élménymatéria normatív pátoszával párhuzamos hangulattengelyből spiritualizálódik. [...] Egyebet se hall már az ember manapság, mint hogy
Darázs Béla énségének belső axológiája nem áll arányban érzéstömegének kiteljesedett transzcendentalitásával! [...] Csak egy gúnymosolyunk volna a számukra, nekünk, kiknek Darázs Béla legbensejét fordította ki önmagából, duzzadtan, még melegen és vastagon – nekünk, kiknek e lélekmassza megnyilatkozott.” A vulgaritást sem mellőző paródia áltudományos bikkfanyelve mögött
nemcsak a lukácsi stílus negatívumai érződnek. Akármily nevettetően kaotikus
a fogalmazás, az énség például – mint az állandó keresés tárgya és célja – még
segédfogalomként is állhatna a Balázst foglalkoztató ellentétpárok metszéspontjain.
Balázs három korai „nagy” drámája éppen metszéspont-technikával operál.
A Doktor Szélpál Margit a címszereplőt, a Halálos fiatalság című dráma (1917)
Dobray Ágnest helyezi olyan pozícióba, amelyben – a polgári dráma horizontján – nincs jó megoldás; valójában megoldás sem. Az író a demagógia közelébe
tántorulva keres választ reális (szociológiailag is elemezhető) kérdésekre, melyek azonban általánosítható létproblémák helyett szánalmas magánviaskodások (Margit vagy anya és háziasszony, vagy tudós lesz. Döntéséből – az erre és
az arra húzó férfialakok között – elvész az is-is esélye stb.) Ezeket a darabokat
Balázs Béla látszólag ifjúi önmaga ellenében hozta létre, esetleg azzal a szándékkal, hogy korának megkövesült színházi struktúrájában építsen ki hadállásokat. Magyarán: mondjuk A tündér nem menetelhetett a Doktor Szélpál Margit előtt a színpad felé. Fordítva nem tűnt elképzelhetetlennek a dolog – de
nem vált be. Balázs alkonyati drámaírói korszakának gyenge színművei viszont sajnálatosan újraelevenítik ezt a hajdani teatralitást és sémaszerűséget.
Mintha csak a népköltészeti támaszú rövid és sugallatos fantáziajáték körében
mozgott volna otthonosan, s az ibseni, hauptmanni és egyéb modellek magyar
változataiban egyáltalán nem.
Ezt a vélekedést egyetlen maradandó egész estés darabja, az 1913-ban színre
vitt Az utolsó nap cáfolja. Ez nem társadalmi, hanem – reneszánsz – történelmi
dráma. Se szeri, se száma ebben azoknak a figurakettősöknek, amelyek egy
harmadik figurára irányulva élik meg sorsukat. Testvéri „fél-emberek” válnak
„egész” emberré – nem önmaguk által és nem kettejük dialogizáló és polemizáló kölcsönösségében, hanem a rajtuk kívüli (s merőben ellentétesen közelített, megítélt) „cél”, a harmadik által. A főfigurák önmagukban is hasadtak,
kettős énűek. Ezeket a szituációs és jellemképleteket legtisztábban Perugia

12

testvér-zsarnokai, Astorre Baglione és Simonetto Baglione hordozzák. „Közéjük” kerül be – például – Matarazzo, a krónikás, Pietro Vanucci, a festő, Rafael
Santi (azaz a zseniális Raffaello), és Lívia, Pietro leánya. A végzetes harc felé
zúduló drámában Simonetto a halál esztétája, aki halálos fiatalságot szán magának, hogy a saját érdekeire való tekintet nélkül, de lelkének monumentális
disszonanciáját kielégítve és levezetve – „életgyőzelmeket” osztogasson mindenkinek. Ő meghal, mégis az ő akaratából arat diadalt Astorre, lesz valóban
festő-zseni Raffaello, talál rá önmagára Matarazzo, és az ő halálos eksztázisának ölelésében búcsúzhat bármi eksztázistól Lívia.
A történelmi környezet pazarul, szikrázóan, véresen festői – ám csakis festői. Míg a kevés szereplős és általában egy helyszínű misztériumok és játékok
természetszerűleg kívánkoznak a kamaradráma különféle – megújítottan régi –
alakzataiba, itt a hatalmas tablót egy démoni lélek csarnokára kell redukálni.
Simonettóéra. A dráma címében is megsejtetett végítélet, utolsó ítélet csupán
az ő számára apokaliptikus. Olyan „isten” ő, aki a programos halálraszántság
fölényével, zsarnoki lázban önmagát küldi pokolra, hogy a többiek kizárólag
azt a mennyet nyerjék el, amelyet ő jelölt ki számukra. Alaposan megfontolva:
ez újra dosztojevszkiji alapprobléma.
Simonettó az ádáz szeretetideát így osztja meg Rafaellel: „Te is azt hiszed,
hogy a szerelem az emberi szívekben egymástól örökre elkerített tavakként
áll? Csak egy szerelem van a világon, Rafael! Egy, ugyanegy szerelem ömlik az
összes emberi szíveken keresztül. A mindenütt jelenvaló isten szerelme az és
egymáson keresztül őt is szeretjük. Miért vagytok hát féltékenyek? Egy nagy
folyamnak ágai vagyunk”. A szerelem, a barátság, a hazaszeretet személyes és
közösségi értékeit és jogait ez az elvontság előbb tragikusan visszaveszi, majd
valamennyi értéket és jogot a maga tervezte elosztásban visszaszolgáltatja. Ezzel a többieket a személyes döntéstől, a saját életalakítástól fosztja meg, holott
– és ez is Balázs jó dramaturgiai érzékére vall – korántsem bábemberekről
van szó.
Ady parányi tudósítást írt a Nyugatba a dráma előadásáról, a gyér sikerért
a közönséget és a színházat okolva: „Balázs Béla darabja talán nem kapta meg
az utolsó napot, de elintéződött – ha jól tudom – három nappal vagy estével
a Nemzeti Színház és közönsége jóvoltából. Ez rendben volna, de önmagamnak
s talán a Nyugat olvasóinak is tartozom egy-két icipici megállapítással. Akárhogy fogadkoztam, ott voltam mégis a bemutató előadáson, s elhűltem annak
a láttára, mennyire nincs nálunk egy igazán magasabb irodalmi színpad számára közönség, de nyomban átalakultam kegyelmi bírósággá, hiszen látnom
kellett, hogy itt nem a közönség a bűnös, hanem a színház színészei. Ezen bizony nem látszik meg, hogy például jó Hevesi Sándor is sokáig rágta a fülüket,
ezek bizony a hetvenes évek színészeinek rab epigonjai...” Ady egyébként –

13

máshonnan tűnik ki – szerette és értette, a Balázst izgató életteljesség foglalatának nevezte a művet, a zsarnok művész – vagy művész zsarnok – Simonetto
drámáját.
1919 után hosszú ideig filmdrámáknak: forgatókönyveknek gondolta el lehetséges drámáit az író. Amikor ismét színműírásra adta magát, gyönge lett az
eredmény. A Mozart idétlenül sok régies szóval és germanizmussal próbál
nyelvi világot teremteni a csalódott és halódó atyjával, magányos nőtestvérével
végül is mit sem törődő muzsikus géniusz köré. Illetve hát Mozart törődne velük, ha nem szerelmének érdemtelen alanyával, majd – már haldoklásában –
nem a művészettel és a maga családja megélhetésével törődne. Mind az apa-,
mind a feleség-jelenetek giccsesek, unalmasak, azzal a szerény tanulsággal, hogy
a lángésznek mennie kell a maga útján (bár menet közben föl-fölszarvazzák, és
ebbe az útba valószínűleg bele is hal).
Az eredetileg filmballadának szánt Hazatérést jobb elfelejteni. Balázs összevéli a népköltészeti indíttatást a népszínműves parádézással. Magyar, német,
ukrán figurái a proletár internacionalizmus jelszavait szajkózzák. Talán csak az
otthon hagyott feleségét, illetve távol sínylődő férjét egymás karjaiban őszintén
vágyó magyar katona és ukrán parasztasszony szerelmi jelenetei, kölcsönös érzelmi kettősénűségük nyíltsága emlékeztet a hajdani Balázs Bélára.
A legutolsó évek drámai termése viszonylag bőséges. Ezekről Siklós Olga ír
a legrészletesebben (Balázs Béla szerepe a szocialista drámairodalomban), egyenetlen, ám ma is nélkülözhetetlen könyve, A magyar drámairodalom útja,
1945–1957 (1970) elején. Mind a korabeli kutatási körülmények, mind az öszszegzés megjelentetésének ideje közrejátszhatott abban, hogy e darabok indokolatlanul nagy terjedelmet kaptak mint „források”: Balázs „tartalmi és formai
törekvései megtermékenyíthették volna a szocialista drámát. A Boszorkánytáncban és a Cinka Panna balladájában a népi motívumok drámai ötvözetét,
a Lulu és Beátában a szocialista szatíra lehetőségeit, A fű újra feláll című drámájában a Bródy–Móricz jelölte út folytatását adja a magyar drámának”. „A népi
motívumok drámai ötvözete” helyett az átminősített népballadát és mesét
mint drámát Balázs már régen, indulása évtizedében megadta a magyar színpadnak. Szatirikus tehetsége alig volt. Sem esztétizáló korai korszakának metafizikája, sem kései kommunista korszakának pátosza nemigen engedte a szatíra
közelébe. S ha valamit, hát a „Bródy–Móricz jelölte utat” – mely eleve két út –
semmiképp sem folytathatta. Ilyen stílusváltásra (árulásra) képtelen volt. Néha
párttörténészi feladatokba tévedő, de lelkiismeretes monográfusa, K. Nagy
Magda (Balázs Béla világa, 1973) szűkszavúan és – a „balszerencsét” nem számítva – reálisan ír az 1945 és 1948 közötti évek színdarabjairól, melyekkel „különösen balszerencsés volt. A Boszorkánytánc című, jugoszláv partizánokról

14

szóló drámája a Belvárosi Színpadon éppúgy megbukott, mint az Égi és földi
szerelem átírt változata, a Lulu és Beáta. Még nagyobb bukás volt a Cinka
Panna az Operaházban...”
Ihletett, lírai, vallomásos dokumentumregényét, Álmodó ifjúság című önéletrajzi munkáját 1946-ban, pár hónapot Szegeden töltve alkotta. Hatalmas és
centrális epikai vállalkozásához, az érdekes, de rosszul komponált, szétpergő
Lehetetlen emberekhez (1930) képest ez is kamaraforma. A bensőségesebb epikum, a lelki táj, a visszatekintő költői bölcsesség – ha évtizedek távolából és
más alakban is – a misztériumok, mesék, játékok Balázs Béláját idézik.
Míg az Álmodó ifjúság betűit rótta, tán nem csupán könyve tárgya, hanem
egész életútja fölmerült előtte. Szépírói pályájának első másfél évtizede nem
kevés becses művet hagyott ránk, s egy – ellentmondásaiban is vonzó – művészmagatartás képét; de Balázs a saját alapkérdéseire csak részválaszokat adott,
ama dosztojevszkiji, kardinális problémát (a nem magánember személyiség kiküzdését) pedig nem oldotta meg ő sem. Ezúttal osztatlanul értelmezett, 1919
utáni harminc éve hemzsegett a válaszként funkcionáló és sokat hangoztatott
közösségi (kommunista) ideáktól, viszont kevés a szépírói hozadék.
Semmi esetre sem egyszerűen a világnézet-váltásból ered a művészi teljesítmény változása, negatív értéktendenciája. Ám a mai olvasó még Balázs maradandó filmesztétikáját is valószínűleg kevesebbre becsüli, érdektelenebbnek találja, mint csapongó és vitatható Halálesztétikáját. Balázs Béla, a költő, író,
drámaköltő részint szabad döntéséből, részint a történelem hívására hamarabb
hagyta el saját természetes szellemi közegét és közösségét, mintsem ebben – és
csakis ebben – az intellektuális térben, tehetsége határáig feszülve dolgozott
volna fő dilemmáinak művészi tisztázásán. Vagy a legjobb versek, A kékszakállú herceg vára, Az utolsó nap, néhány mese remeklése egyben tehetsége határait is jelölte? Törvényszerű volt, hogy egyfelől a Nyugat mozgalma, másfelől
Bartók zenéje, harmadjára Lukács apológiája borítson védőernyőt tevékenységére? Hogy a koherens egésszé rendeződő korai fő műveket harmincöt éves
kora után, alkotóereje teljében – noha idegen nyelvi környezetben, filmes,
színházi és oktatói, valamint mozgalmi munka közepette – újabb tetőzés ne
kövesse?
Élete végén talán felködlött előtte A halász és a hold ezüstje, az öncsipkedő
bábjáték. Ő maga is több holdtallért horgászott dereglyéjébe, mint amennyit
az elbírt. Viszont az a holdezüst, ami megmaradt neki – az megmaradt nekünk is.

15

