yJSdCpU

A TISZATÁJ DIÁKMELLÉKLETE
1997. SZEPTEMBER

45- SZÁM

DANYI MAGDOLNA

Kezdjük a „költészettel"
ORBÁN OTTÓ TÁNCOLÓ SIVA VERSÉNEK SZÖVEGELMÉLETI ELEMZÉSÉHEZ
A Táncoló Siva Orbán Ottó Távlat a történethez
kötetében jelent meg, 1976-ban, tehát pontosan húsz
évvel ezelőtt, „Közel a negyvenhez" íródott, ahogy
ugyané kötet A személyiség című versének kezdőmondatában olvassuk: egy „kiöregedett profiboxoló" „jelentése a versről" ez a vers is - Orbán Ottó 1973-ban megjelent Emberáldozat című kötetének Jelentés a versről
bevezető versének mondatát parafrazáltam -, amikor
Orbán Ottó állítása szerint a költőnek már csak az
a dolga, hogy verseket írjon. Minthogy költő.
A címként felírt kérdő mondat is természetesen
tőle való. A Táncoló Siva vers után következő útleírást
kezdi ezzel a kérdő mondattal. Majdnem azt írtam,
provokatív kérdő mondattal, csak hát Orbán Ottó költészetének olvasójaként, meg úgy általában itt a 20.
század végén, legyen az olyan amilyen, akármilyen,
semmilyen, mindenesetre nem olyan, állítja Orbán
Ottó, amilyennek Csokonai Vitéz Mihály remélte, legyünk óvatosak a „jellemzésekkel", a „minősítésekkel". Csak jelezném a problémát: lehet-e még provokatív egy költői kérdő mondat, egy vers, a költészet? S ha
nem lehet, akkor mi van? Akkor már értelme sincs
kérdéseket feltenni? Ne mondjam: Verset írni? S ha
a költő nem is tud mást, mint verset írni? Apropó: Mi
az, hogy vers? S ha erre a kérdésre még tudnánk is válaszolni, az újabb útvesztőket ki nem kerülhetjük: személytelen vagy személyes „ügy", „művészi tárgy", kevésbé fennkölten, „termék"-e a vers, s hol helyezzük el
a „költészetnek túl nyers indulatokat", hogy ismét
a költőt parafrazáljam, a „profiboxolót". S merjük-e je-

ORBÁN O T T Ó

(Szül.: 1936)
...Még ha nem is rendít meg
bennünket minden
pillanatban. Még ha félteni is
kell őt. Amiért annyi mindent tud - a költészetről,
a létezésről. Arról, hogy
mit is lehet itt tenni, azontúl, hogy
reménykedjünk,
majd a következő
évezredben megvalósulnak a Csokonai által
megfogalmazott elemi emberi igények...

lenlétében, költészete s a századvégi világlíra jelenlétében leírni pl. az irónia kifejezést?
Miért ne merhetnék? Csak épp, hova jutunk vele? Pedig milyen szép, tartalmas kifejezése ez századunk írói gondolkodásának. Jutunk-e vele valahova? Biztosan - sugallja
Orbán Ottó költészete. Egy igen derék zsákutca ez is. Már-már lakályos. Házat azért
ne építsünk benne. A „profiboxolók" semmiképpen. Régiesebb szóhasználattal: a humán értelmiségiek, vagyis hát a gondolkodók. Szerencsére nem vagyunk filozófusok,
a dolgunk így azért mégis egyszerűbb. Költőké, filoszoké. Maradhatunk a költészetnél.
A 20. század végi költészetnél. Azám, ha ezt is lehetne. Ha nem kellene állandóan az
emberi kultúra egészére, történetére és történelmére gondolnunk. Sajnos, kell. Mondhatom érthetőbben is: muszáj. S nem feltétlenül azért, mert ez egy ilyen posztmodern
követelmény. Ismétlem, nagy szerencsénk, hogy nem filozófusok vagyunk. Maradhatunk a költészetnél. Kezdjük tehát a „költészettel". Már elkezdtük? Előre félek, a nyelvfilozófiát mégsem tudhatjuk egészen kikerülni. Akkor meg... Félek. Releváns kérdéseket kell megfogalmaznunk. Szeretem ezt a szót, hogy releváns. Ha nem lenne, azt
kellett volna írnom, hogy lényegi, lényeges, lényegretörő, lényeget érintő stb. S ettől
valóban visszariadnék. Számomra ugyanis minden lényeges. „Ami volt", ami van,
„ami jön". Valójában az emberi létezés mint olyan. Létezésünk tényei. A „Das Sein".
„Amit nem másíthat meg a csillagokba szökő fogalmazás." - írja Orbán Ottó a Jelentés
a versről-ben.
Maradjunk tehát a költészetnél. Mi mást tehetnénk? Amúgy meg, nem is olyan
rossz dolog: verset írni, negyvenévesen, hatvanévesen stb. „Kiöregedett profiboxolóként." S nem rossz, gondolkodni a költészetről, tudósként értelmezni sem. Nem
mintha nem - Orbán Ottót idézem - „közvetlen és halálos kockázat" lenne ez. Valóban, már ezt is bizonygatni kell? Vagy: Ez még mindig mondható? Akárhogy is van,
azért mégsem ebbe halunk majd bele. Napi negyven cigarettánk lesz majd az oka, továbbá a levegő mérgezettsége, a vírusok stb. Nem beszélve a depresszióról. Az idegrendszeri gyöngeségekről. Mert, hogy elviselhetetlen. Ez-az. Amaz. Valami. Lehetek
mégis ironikus? Addig jó nekünk, amíg „a költészettel" „foglalkozhatunk". Vagy ez
már cinizmus? Netán: vallomás? Én ténymegállapításnak szántam. Egyik kedves zsákutcámban sétálgatva. Végül is, nem ismételgethetjük állandóan: „Amikor verset ír az
ember, / nem írni volna jó."
E szabálytalan bevezető semmiképpen nem illik egy szövegtani dolgozathoz.
A szövetteoretikus azonban töredelmesen beismeri, előre látja, hogy nem tud eleget
tenni a maga által vállalt kritériumoknak, jóllehet a feladatát előre megfontoltan behatárolta. Egy viszonylag rövid vers szövegelméleti elemzését ígérte. Ez viszont azt jelenti, hogy komplex verselemzést ígért, s közben rájött erre-arra. Hogy mi mindent is
kellene végiggondolnia. Minthogy a szövegelmélet interdiszciplináris tudományág.
S minthogy Orbán Ottó mai költő, s jó költő. Még ha nem is rendít meg bennünket
minden pillanatban. Még ha félteni is kell őt. Amiért annyi mindent tud - a költészetről, a létezésről. Arról, hogy mit is lehet itt tenni, azontúl, hogy reménykedjünk, majd
a következő évezredben megvalósulnak a Csokonai által megfogalmazott elemi emberi
igények... Joggal félthetjük őt, s egész posztmodern kultúránkat: verbalizmussá ne legyen az amúgy „halálos kockázat", a vers. A költészet.

2

Táncoló siva
Ez a mozdulat nem egy istené: egy elfutó csatár
a bal felső sarokba bomba gólt rúgott;
vagy a szenvedély szvingel: a világ-tojásból
sziszegve kibújnak a kobra-végtagok
s jövendölik a Pusztítót. A földtúró
nyomor
az őrült fény felé fordítja arcát,
s a nádkunyhón láng: ropognak izmai. Az ember tigrisen
ékkő és fémperec. De a lába parasztláb,
porhoz és sárhoz szokott ujjai megcsáklyázzák a földet,
mint járáskor, hogy orra ne bukjon rajta,
és a csoda is együgyű, nomád- és földműves-csoda,
hogy azé az esély, akinek több a karja.
Csak az arc, az az istené. A koponya mennyéből
kő-szemek
látják a hangya-faj dühét; a felhő, ami volt, ami jön:
Bábár lovasai, a népek prése, az angolok,
a világkonszernek, a vérözön.
Földrengés-dobra, sikoly-sípra durcás gyerekarccal
táncol a Nap, az isteni közöny.

A vers költői nyelvi megformáltsága
A vers 18 verssorból és 7 versmondatból álló szabadvers, melyet a költő nem
bontott fel részekre, hagyományos szakkifejezéssel, versszakokra. A verssorok viszonylag hosszúak, sok szótagúak és több üteműek, s a versmondatok különbözőképpen
összetettek, egymástól eltérő struktúrájú egyszerű bővített mondatokkal párosulva.
A vers költői nyelvi felépítése a költői téma, gondolatsor egy lélegzetvételre történő végigmondását hitelesíti, az indulati és gondolati koncentráltság magas fokát. A versmondatok szoros egymáshoz tartozását, s egyben a vers egyetlen gondolatkomplexumból
álló kompozícióját nyomatékosítják az enjambementek is.
Már a vers vizuális érzékelésénél feltűnik azonban, hogy a páros verssorok rövidebbek, az őket megelőző verssorokhoz képest kevesebb szótagszámúak, s ezt a verssorok tördelése is jelzi: a páros verssorok rendre egy vagy két szótaggal (a gépelési betűtávolságot illetően mindig ugyanakkora távolsággal) beljebb kezdődnek. Ez a formális
nyelvi jelenség lehet a gondolatkifejtés egyik eszköze is, azt azonban mindenképpen
jelzi, hogy a „szabadvers" költői-nyelvi kompozíciója „nem szabad", hogy itt egy rendkívül tudatosan felépített hierarchikus kompozícióval állunk szemben, s szó sincs
semmiféle „spontaneitásról" sem a vers költői nyelvi felépítését, sem a gondolatkomplexum költői-nyelvi megfogalmazását (strukturáltságát) illetően.

3

A költői nyelvi kompozíció ritmikai megformáltsága
A vers költői nyelve egy fellazult szimultán ritmusstruktúrát hitelesít, tehát egy
olyan nyelvi ritmust, amelyben egyik versrendszer sem érvényesül következetesen1,
a különböző ritmusképletek keveredve átszínezik egymást, s miközben az érzékelhetőségben jelentéssé válnak, s a vers értelmi-tematikus kompozícióját erősítik, lehetővé teszik a gondolathangsúlynak a szabadverset érvényesítő dominanciáját.
A szimultán verselés, tehát az a verselés, „amiben egyidejűleg több, két- vagy többféle ritmus érvényesül"2, a magyar költészetben már a 19. században megjelenik, sőt
formáló elvvé is iesz nagy költőink számos költeményében. A szimultaneitás egyszerűen elkerülhetetlenné lett költőink számára, akik a vers belső zenéjének a megteremtésére törekedtek, vagy miközben az indulati, gondolati hangsúlyokat is érzékeltetni
akarták. Ide tartozik az is, hogy a jambusi mérték s a természetes nyelvhasználathoz közel álló költői gondolathangsúly egyidejű érvényesítésére a magyar nyelvben olykor kiküszöbölhetetlen, továbbá, hogy a magyaros és a nyugat-európai mértékes verselés
egymásba csúsztatása megoldható. Nem véletlen, hogy nemcsak a nyugat-európai időmértékes versritmust s a gondolathangsúlyt tudatosan vegyítő Nyugat-os költőink, hanem az avantgárd Kassák költői nyelve is felmutatja a ritmus szimultaneitást. Gáldi
Kassák-versek ritmusát elemezve joggal írhatta: „már-már azt mondhatnók, hogy ennek
a szabad versnek nemcsak folyton változó ritmusa, hanem - mértéke, metruma is
van."3 Szepes Erika a szimultán verselés nagy alakváltozatát különbözteti meg, melyek
közül a fellazult szimultán ritmust „a szabadvers felé vezető egyik lehetséges útnak"
tartja.4
Orbán Ottó itt elemzett verse mintha valóban a szabadvers felé vezető út" lehetőségét kívánta megteremteni, melyre a gondolatkifejtés miatt feltétlenül szüksége volt,
ugyanakkor a vers „szabálytalan" ritmusstuktúráját a fellazult szimultaneitásban oly
mértékben hierarchizálta, hogy az a „kötött vers" ritmusképleténél is „kötöttebb", azaz
összetettebb. Ezt a hierarchikusságot erősítik meg a természetes beszédszakaszolást
megkerülő egymást követő hosszabb és rövidebb sorok párhuzamosságai; miközben
a versmondatok a hierarchizált ritmusalakzatok és ritmus szabálytalanságok ellenében
a gondolathangsúlyt érvényesítik.
A vers költői nyelvének ritmusstruktúrája szabatos leírása helyett csak jelzem
e fellazult szimultaneitás „kötöttségeit".
Az első verssor 16 szótagból áll, amely három, pontosabban 2 + 1 ütemre bontható: (5 + 5) + 6 szótagból álló ütemekre. Miközben tehát szabálytalanodik az egymás
mellé helyezett felező nyolcas ütem, a 6 szótagból álló utolsó ütemben („egy elfutó csatár") visszacseng a felező hatos, oly módon azonban, hogy a jambikusság szinte hibátlanul érvényesül benne. A jambikusság a vers költői nyelvét végig átszínezi, olykor
azonban a spondeus vezeti be vagy váltja fel. A verstani szakirodalom üzemmozaiktechnikának5 nevezi a különböző szótagszámú ütemek keverését, amely szimultánná
a más ritmusstruktúrával való ötvözésétől válik. Az ütemmozaik-technika megvalósultságát figyelve a Táncoló Siva verssoraiban az 5, a 6, a 4, valamint a 4 + 3 (7) szótagszámú
ütemek keveredését, párosulását érzékelhetjük, ahol a hatos és a négyes szótagolású
ütemek a magyaros versritmust idézik fel, elfödve egyben a jambusi vagy spondeusi
mértékek kicsengetésével, s ugyanakkor a vissza-visszatérő négyes szótagú ütemekben
az arab és perzsa költészet legismertebb műfaja, a gázel rámal ritmusú soraira való rit-

4

mus-asszociációt is megengedve (pl. a 10. verssorban: „mint járáskor / hogy orra ne /
bukjon rajta"), s egyben a gondolathangsúly erősítő profán kifejezésekkel lehetetlenné
is téve azt. Más verssoraiban viszont a szanszkrit időmértékes verselés szabálytalanított
ütemalakzatait vélhetjük áthallani, így a 6 + 5 szótagszámú ütemekben, a moraszámláló
verselés egy alakváltozatát, konkrétan az indravádzsrá ritmusát.6
Semmiképpen sem belemagyarázás, ha a vers címe által is befolyásoltan ugyan, de
már itt leírjuk a Mahábhárata eposz nevét, melynek „sorfaja meglehetősen kötetlen,
szabad ritmusú sor, melyet közép metszete két egyforma félsorra tagol".7 A közép metszetű tagolás a Táncoló Siva minden sorában megtalálható, jóllehet legtöbbször a gondolathangsúlyt érvényesítőén, amikor is a verssor közép metszete nem feltétlenül (legtöbbször nem) két egyforma félsorra való felosztást eredményez:
Az 1. verssor: 10 ( 5 + 5)+ 6; a 2. verssor 7 (4+ 3)+ 5; a 3. verssor 7 + 6; a 4. verssor
6 + 6; az 5. verssor 9 (5+ 4)+ 6; a 6. verssor 6 + 5; a 7. verssor 1! (6+ 5)+ 6; a 8. verssor
6 + 7; a 9. verssor 10 (5 + 5) + 7 (4 + 3); a 10. verssor 4 + 8 (4 + 4); a 11. verssor 8 (4 + 4) + 8
(4 + 4); a 12. verssor 6 (3 + 3) + 7 (3 + 4); a 13. verssor 8 (3 + 5) + 10 (4 + 6); a 14. verssor 8
(3 + 3 + 2) + 8 (2 + 3 + 3); a 15. verssor 6 + 9 (5 + 4); a 16. verssor 6 + 4; a 17. verssor 5 + 10
(4 + 6); s az utolsó, a 18. verssor 4 + 6 szótagú közép metszetű tagolást érvényesít.
Mind e ritmusalakzatokat s alakzat-sejtelmeket külön-külön pontosan le kellene
írnunk, majd egymásra vetítenünk, hogy e fellazult szimultaneitású költői nyelvi ritmust a maga hierarchitásában, „kötöttségeiben" leírhassuk.
A versmondatok megformáltsága egyértelműen a gondolathangsúlyos ritmust érvényesíti. Ezt nyomatékosítják a versmondatok szintaktikai jellemzői, jellegzetességei
mellett az összetett mondatokban használt interpunkciós jelek is: a kettős pont, a pontos vessző többszöri használata.
Az első versmondat négy és fél verssoron át húzódik végig, s az 5. verssor közép
metszetét jelöli. Öt tagmondatból álló összetett mondat, amelyben az első két tagmondat egymással szoros tematikai egységet alkot, ezt jelöli a pontos vessző is a 2. tagmondat határán, s hasonlóképpen szoros egységet alkot a „vagy" junktivával bevezetett 3.
választói mellékmondat s a hozzá értelmező mellérendelő ill. kapcsolatos mellérendelő
4. és 5. tagmondatok.
A másik versmondat az 5. verssor közép metszeténél kezdődik, s a 7. verssor közép metszetét jelölően zárul. Három tagmondatból álló összetett mondat, amelyben az
első két tagmondat kapcsolatos mellérendelés, s a 3. tagmondat tematikailag lazábban
kötődik, értelmezői mellérendelő mondatként a 2. tagmondathoz. E lazább, értelmezői
kötődést jelöli a kettőspont is a 2. tagmondat végén.
A harmadik versmondat egyszerű bővített mondat, mely a 7. verssor közép metszeténél kezdődik, s a 8. verssor közép metszetét nyomatékosítva zárul.
A negyedik versmondat a 8. verssor közép metszeténél kezdődik, s a 12. verssort
zárja. Hét tagmondatból álló összetett mondat, mely az ellentétes mellérendelést jelölő
„de" kötőszóval kezdődik, nyelvtanilag jelölve ily módon a szoros kötődést az előző
versmondathoz, s egyben új tematikai egységet vezetve be.
Az ötödik versmondat sajátos szerkezetű egyszerű bővített mondatként írható le,
amelyben az alany („az arc") egy rámutató szerepben levő, kijelölő értékű névmással kiegészülve hangsúlyozódik.

5

A hatodik versmondat a 13. verssor közép metszeténél kezdődik, s a 16. verssort
zárja le. Az összetett mondat tagmondatainak a száma nehezen egyértelműsíthető,
a versmondatnak a normatív mondattani szabályoktól való kiélezett eltérése következtében. A pontos vesszővel lezárt bővített mondat után következő nyelvi egység mondattaniig leírható négy tagmondatként, melyek közül kettő elliptikus nominális mondat, ahol az első elliptikus tagmondatok alanyaként is, de az „ami" alanyi szerepet betöltő határozatlan névmás puszta értelmezőjeként is; a második elliptikus nominális
mondat is felfogható a 2. és 3. igei állítmányokból álló elliptikus mondatok halmozott
alanyainak. Minthogy azonban a szintaktikai struktúrát elemezve a mondatban mégis
négy különböző prédikációt írhatnánk le, ezért döntöttem a tagmondatok meghatározásakor a felszíni struktúra szabálytalanságainak a komolyan vétele mellett.
A hetedik versmondat a 17. és a 18. verssoron át húzódik, többszörösen bővített
mondatként az egész verset lezáró jelleggel.

A vers kompozíciója - az értelmi-tematikus progresszió
A vers kompozíciójának kialakításában - ezt a megállapítást a költői nyelv ritmikai-szintaktikai struktúrájának az elemzése is előlegezi - a leghangsúlyosabb szerepet
a versmondatok töltik be.
A vers egy gondolatsor koncentrált megfogalmazása, melyben az egyes versmondatok hordozzák a gondolatsor, a gondolatkomplexum részegységeit. A verset eszerint
hét elsőfokú kompozíciós egységből fölépülő kompozíciónak tekintem, melyek egymással hierarchikus rendszert alkotnak, mégpedig egy olyan hierarchikus rendszert,
amely egyfajta szabálytalan linearitást mutat a gondolatsor kifejtésében, az értelmi-tematikai progresszió kialakításában.
Az elsőfokú kompozíciós egységeknek tekintett versmondatok e szabálytalan
linearitást megvalósító verskompozícióban az értelmi-tematikai progresszió kialakításában nem mechanikusan követik egymást, hanem a jelentés-összefüggések hierarchiáját
létrehozva: bármily szoros, s nyelvtanilag jelölt is köztük a kapcsolat, az egyes versmondatok kisebb értelmi-tematikus egységeket alkotnak, melyeket másodfokú kompozíciós egységeknek nevezek.
Értelmezésemben a verskompozíció négy másodfokú kompozíciós egységből áll.
Az elsőt az 1. és a 2. versmondat, a másodikat a 3. és a 4. versmondat, a harmadikat az 5.
és 6. versmondat alkotja, a negyediket pedig a verslezáró, 7. versmondat.
E négy másodfokú kompozicionális egység közti értelmi-tematikai összefüggések
hozzák létre a vers nyelvi-gondolati kompozícióját, s annak jelentés-struktúráját. A másodfokú kompozicionális egységek kialakíthatóságában, meghatározhatóságában a vers
nyelvi-gondolati kompozíciójának egészét szervező szabálytalan szabályosságot figyelhetünk meg. A „szabálytalanságot" nemcsak az okozza, hogy az utolsó, a negyedik másodfokú kompozicionális egység a többi háromtól eltérően nem két, hanem egyetlen
versmondatból áll, mégpedig összetett mondat helyett egy többszörösen bővített, két
verssoron át húzódó versmondatból, hanem az egyes versmondatok s a két-két versmondatból fölépülő másodfokú kompozíciós egységek „belső" szintaktikai különbözőségei is.

6

Kevés szó esett mindeddig a címről, mely kifejezetten a vers egészét értelmező,
anaforikus cím. SIVA a védikus kor egyik nagy istene. A történelemtudomány s a vallástörténet nem tudja pontos idejét s magyarázatát sem annak, mikor s miért lett SIVA
a védikus kor egyik késői szakaszában a brahmanizmusban a Legfőbb Lénnyé, a Legfőbb Istenné. A legtöbbet róla épp a Mahábbárata eposzból tudhatunk meg. Ahhoz,
hogy a címet értelmezhessük, elégséges tudatosítanunk, hogy Sivának - Eliade értelmezésében - „Nincs barátja az istenek között, és nem szereti az embereket, akiket démoni
őrjöngésével rettegésben tart, betegségekkel és csapásokkal tizedel."8 E „démoni őrjöngéseket" „A világrendet irányító Siva kozmikus energiáit orgiasztikus tánca, a tándana
testesíti meg, amelyeket Siva Nátarandzsaként (tánckirályként) jár..."9 A tánc tehát
hozzátartozik Siva isteni jellegéhez, a „táncoló Siva" Siva istenként való megmutatkozásának, megjelenültségének a szituációja. S jóllehet, számunkra Siva az emberi kultúra
történelmileg lezárt korszakát jelenti, nem kétséges, hogy a „problematika" élő, nyitott
kérdéseket tartogat számunkra.
Az első másodfokú kompozíciós egység első elsőfokú kompozíciós egységében,
az első versmondatban egy többszörösen ellentétezett és ambivalens állítás fogalmazódik meg.
Az első versmondat első tagmondata tagadó mondat. Nem kevesebbet, mint Siva
isteni jellegét tagadja. A 2. és a 3. tagmondat e tagadást értelmezi. Mindkét tagmondat
állítása a legprofánabb módon kötődik korunkhoz. A 2. tagmondat egy fellelkesült
futballmeccs-kommentátor mondata is lehetne, ha az „egy" határozatlan névelő helyett
az „az" határozott névelő állna. Ugyanakkor nem hagyhatjuk figyelmen kívül a 2. tagmondat ritmikai struktúrájának összetett, bravúros szimultaneitását, tehát megszervezettségét, s azt sem, hogy jelentését illetően a futball-játék legszebb pillanatát, eseményét rögzíti. A Siva „mozdulatának" isteni jellegét tagadó mondatot értelmező állító
mondat profanitása ellenére is valami, a futball rajongók számára mindig várt, ritkán
teljesülő szépség tökéletesség megvalósulását jelöli. Az egyértelmű tagadást jelentő mondatot tehát egy olyan állítás értelmezi, mely a tagadást kétségbe ugyan nem vonja, ám,
amely kifejtés helyett az isteni tökély lányát a profán emberi játék egy tökéletességet jelölő
eseményével értelmezi, a mindennapi-emberi élet és gondolkodás szempontjából tehát
nem negatívummal, hanem az isteni és az emberi (orgia?) szembeállításával, egymás
mellé helyezésével, acélból, hogy ez utóbbi az előbbit értelmezze. A 3. tagmondat alternatív lehetőségként folytatja a tagadás értelmezését, beemelve egy, a történelmi kortól függetlenülő, örök-emberi tulajdonságot jelölő fogalmat, a „szenvedélyt", mely pozitív magyarázata is lehetne Siva „démoni őrjöngést" jelentő táncának, miközben a metaforikus állításban a „szenvedély szvingel" azaz a 20. század egyik dinamikus amerikai
táncaként valósul meg, mely állítás, természetesen, szintén kapcsolatba hozható Siva
őrjöngő táncával. Tudatosítanunk kell azonban azt is, hogy a „szving" angol szó jelentéses a sportnyelvben is, lengőütést jelent, azaz „az ökölvívásban nyújtott karral, az
egész test súlyát az ütés erejébe beleadó oldalütést"10, s a metaforikus állításban értelmezhető ebben a jelentésében is, s ez esetben a 2. és a 3. tagmondat állításai között egyfajta egymás jelentését erősítő, fokozó párhuzamosság jön létre. A két rendkívül dinamikus emberi sportjáték, a futball s az ökölvívás egy-egy erőteljes, tudást követelő, emberi tökélyt megvalósító eseményét rögzíti mindkét tagmondat. A „szvingel" szónak ezt
a jelentését tudatosítva, a 3. tagmondat akárha a 2. tagmondat pozitív töltetű állítását

7

fokozná, miközben egyenlőségjel tevődik a nem-isteni és az emberi szenvedély közé.
Ez a kiegyenlítődés, megfelelés, természetesen, akkor is megragad, ha a „szvingel" kifejezés alatt a dinamikus, amerikai eredetű táncot értjük, s erre késztet bennünket
a tény, hogy a tagadás a táncoló Sivára, Siva táncára vonatkozik - ám ez esetben valamiféle lefokozás is bekövetkezik. A szvingelés-szenvedély csak felfokozott élvezetet
nyújthat az embernek, míg az ökölvívás szvingje, a lengőütés hasonló koncentráltságot,
tudást, erőt, intenzitást jelöl az ökölvívásban, mint a futballban a legendás „bal felső".
A szellem embere, természetesen, lebecsülheti a „futball-őrületet", miként a szvingelést
vagy a szvinget is, s a két tagmondat és a tagadó főmondat közötti szemantikai összefüggés egyértelműsíthető. S lehetünk még oly futball rajongók is, hevületünk legmagasabb hőfokán is tudjuk: Isten az valami más. Az első tagmondatok tehát történelems valláskritikát kifejező állítások? Mindenképpen, s az egész valahogy mégsem ennyire
egyszerű.
Leíródott a szenvedély kifejezés is, amelyről a 20. század végén szintén gondolkodhatunk kritikusan, van hozzá elég történelmi tapasztalatunk, ám amely ily könynyedén mégsem tagadható. Az életelv része is a szenvedély, az emberi magatartás egyik
mozgatóereje.
Ha Siva tánca nem isteni, akkor Siva nem isten. - Ez számunkra könnyen
kimondható. De hol jelöljük ki a szenvedély helyét? Sivát, a pusztító istent az ember
találta ki? Az emberi irracionalitás, szenvedély terméke? Lehetséges, problémát alig
jelentő értelmezés ez számunkra, annál is inkább, minthogy - ismétlem - Siva számunkra kultúrtörténeti fogalom csupán. S mégis: Akármit (semmit) jelent is számunkra Siva, tudjuk, Sivát istenként tisztelték s rettegték hindu embertársaink a Kr. e.
utolsó századokban. Siva tehát Isten volt: a tagadó mondat egy isten tagadása.
Az első versmondat 3. és 4. tagmondata, melyeket kettősponttal vezet be a költő,
melyek tehát magyarázatként vagy következményként értelmezhetőek, egyértelműen
Sivára utalnak a „kígyó" metaforában s a Pusztító jövendölésének állításával. Itt nincs
terem értelmezni a „kígyó" szerepét a védikus vallástörténetben, s az Istenekre vonatkoztatottságukat, azt azonban egyértelműen kimondhatjuk, hogy nem is Siva az egyetlen pusztító isten a védikus vallástörténetben, ha a pusztítás hozzá is tartozott az isteni
erő működéséhez, Siva maga a Pusztító. S mit kezdjünk akkor az első versmondat első
két és második két tagmondatainak az állításaival? Az első három tagmondatban bekövetkező Siva istenségének a tagadása után hogyan értelmezzük a 4. tagmondat állítását? Segítségünkre lehet, ha tudatosítjuk, nem vettük komolyan a pontos vesszőt a 2.
tagmondat végén. A „vagy" diszjunktív kötőszóval bevezetett 3. tagmondat elkülönül
az első két tagmondattól, s valóságos alternatívaként ismétli meg a történelem- s valláskritikát. A kettőspontot követő 4. tagmondat tehát épp Siva istenségének a „megtörténéséről", „megszületéséről" tudósít. A nem-isten Siva Istenné lesz? A szenvedély (emberi? isteni?) létrehozza a pusztítás istenét?
A kérdés már nem pusztán kultúrtörténeti. Érdekeltté kell lennünk?
A föntiekre utalhat a mondat állításának egyszerre általánosító és konkrétizáló
tendenciája, s az ebből (is) következő ambivalencia. A „kobra-végtagok", a „Pusztítót"
kifejezések közvetlenül vonatkozhatnak Sivára, ám a metaforikus nyelvhasználatban
a konkrét jellemzésen túl az esemény univerzialitására is utalhatnak, mindent magába
foglaló, mindenre kiterjedő értelmükben is jelentéshez jutnak. Ezt nyomatékosítja
„a világ-tojásból" metaforikus megnevezés is, miként a személytelenítő tendenciát fel-

8

mutató „jövendölik" (többes szám 3. szem.) ige is. Siva „mozdulata" mégis Siva „isteni"
táncává lett? Mozdulatai, „kobra-végtagjai" önmagát „jövendölik"? S egyben önnön végét is? Siva nemcsak a Dühöngő, hanem többek között az idő megtestesítője (istene) is.
O a Pusztító, s ő az Idő is. A „jövendölés" vonatkozhat-e önnön pusztulására, a tudott
(?) történelmi végre? A kérdés annál inkább felteendő, minthogy a védikus kor Sivája
„nem jövendöl". A racionalitásnak benne alig van nyoma.
A második versmondat, mint második elsőfokú kompozíciós egység állítását érthetjük történelemkritikai állításként. Az „őrült fény" Siva isten metaforikus megnevezése is lehet; a „földtúró nyomor", a „nádkunyhó" a történelmi kor emberének a léthelyzetét jelölő kifejezések. Nem egyértelmű azonban a „ropognak izmai" állítás jelöltje. Az „őrült fény"-nek nevezett Sivának, a pusztító „láng"-nak, vagy a „földtúró
nyomor" metaforikus - metonimikus általánosítással megnevezett ember „izmai" „ropognak" - pusztulás (?) közben?
Mennyivel egyszerűbb lenne, ha századunkban nem létezne nyomor s nádkunyhó. Kényelmes karosszékünkben ülve olvashatnánk a verset a Kr. e. kor egyik
történelmi valóságáról: a pusztító Siva istenről s az emberi nyomorról, s persze, a szenvedélyről, mely mindennek oka.
A második másodfokú kompozíciós egység mindkét elsőfokú kompozíciós egysége
Sivát idézi, mégpedig azt a Sivát, akiben nem árja jegyek is voltak, vagyis népies elemek
is, s a leírásból úgy tűnik, a költő ezt pozitívumként értékeli, még ha a történelems valláskritika változatlanul éles is („és a csoda is együgyű").
A tánc közbeni megtestesülés Sivában árja tulajdonság, benne azonban „a háromfunkciós (védikus, brahmáni) vallási ideológia" két funkciója testesült meg, „a mágikus
és bírói hatalom funkciója, s a harci erő isteneinek funkciója", ám nem „a termékenység istenek és a gazdasági jólét funkciója"11 is, jóllehet egyesek a „termékenység isteneként" is tisztelték. Eliade vallástörténeti könyvében így „írja le" Sivát: „Haját befonva
viseli, színe sötétbarna: hasa fekete, háta vörös. íjjal és nyílvesszőkkel van felfegyverkezve, állatbőrökbe öltözik, és kedvenc tartózkodási helyén, a hegyek (Himalája) között jár-kél... (...) a »Vadállatok urának« nevezik, és azokat védelmezi, akik távoltartják
magukat az árja társadalomtól."12 „A Svétásvátára (...) az Abszolút Lényre (Brahman)
vonatkozó elgondolásokat egy személyes isten, Rudra-Siva iránti áhítattal társítja. A »háromszoros Brahmant«, az egész Természetben és az élet valamennyi formájában benne
levő Istent Rudrával, világok teremtőjével, ám ugyanakkor lerombolójával azonosítják." 1 ' Ugyanakkor Eliade vallástörténetét olvasva felmerül az a gondolat is, hogy Siva,
aki nő-istenként a brahmanizmust nehezen képviselhette, eszköz volt Brahmá kezében,
„hogy megszabadítsa a Földet folyvást csak szaporodó népességétől,"14 a végét vetve „egy
kozmikus korszaknak".15
Nem bocsátkozva sem a brahmanizmus, sem a sivaizmus értelmezésébe, kétségtelen, hogy Sivában felismerhetők a brahmanizmus három kasztján kívül eső, a negyedik,
a nem-árjákat felölelő kaszthoz tartozás jegyei. A népies elemek erős jelenlétéről tanúskodik Siva fizikumának s életmódjának a leírása Eliade-nál, s a versben is. A költő
„ember-tigris"-nek nevezi Sivát, kinek „a lába parasztláb, / porhoz és sárhoz szokott".
„Tigris"-mivoltában is valamiképpen a neki kiszolgáltatott földműves és állattenyésztő
hindu ember, kinek a megjelenítőjévé lesz, s a versbeli racionális valláskritika mintha
nem is annyira (egyedül) rá vonatkozna, hanem a nomád- és földműves árja-hindu emberre.

9

A racionalitás e történelem- és valláskritikában egyre szembetűnőbb. Egyre kevésbé a költői én személyes állásfoglalásaként hat: a modern kor tudatának a racionalitása ez, s tudjuk, ez sem kevésbé veszélytelen, mint a pusztító isteneket teremtő (emberi? isteni?) szenvedély.
A harmadik másodfokú kompozíciós egység első elsőfokú kompozíciós egységében
váratlan fordulat következik be. Az első versmondat állítása egyértelmű állásfoglalás
Siva isten-volta mellett: „Csak az arc, az az istené." A második versmondat egyrészt
Sivát jellemző kifejezéseket tartalmaz („a koponya mennyéből kő-szemek"), másrészt,
az Isten Siva tényleges, történelmileg bekövetkezett pusztulását vetíti elénk az „isteni
látás" eredményeként: egy más isten, a Nap istene általi legyőzettetését, s a modern
kort, mely akárha az apokaliptikus vég lenne: India gyarmatosítása az „angolok" által;
ám „a világkonszernek, a vérözön" kifejezések jelölte tartalmak vajon csak Sivát veszélyeztetnék, veszélyeztetik?
Az utolsó, a negyedik másodfokú kompozicionális egység egyetlen versmondatból
áll, állításában az ellentétező kifejezésekkel fokozottan ambivalens jelentésű Siva
„táncol", de már nem őrjöngő, szenvedélyesen pusztító Istenként, hanem az „isteni közöny" megtestesítőjeként.
A versmondat minden kifejezése külön elemzést igényelne. A „dob", a „síp" kifejezések, a hangszerek nélkülözhetetlen kísérői a táncnak, az e kifejezéseket metaforikus általánosító jelleggel minősítő főnevek („földrengés", „sikoly") azonban egy más síkon ugyan, de szintén az apokaliptikusság képzeteit jelölik. Vajon kinek, minek a végét
jelöli ez a „tánc"? Siva isten, egy korszak végét? Miközben tudatosítanunk kell azt is,
hogy a mondat alanya immár nem is Siva, nem ő táncol, hanem „a Nap, az isteni közöny". „A Nap" természetesen felfogható Siva metaforikus megnevezésének is, annál
inkább, minthogy az égitestek, s köztük kiemelt helyen a Nap a látható Isten megtestesítői voltak, különösen a brahmanizmus előtti vallásokban. A metaforikus megnevezés
értelmezését bonyolítja, hogy Branal, más néven Barbale a grúzok istene volt, s a gúzok
hiedelemvilágában elsősorban a Nap-isten volt. Felfogható-e a Nap a mindig látható,
névtelen Istennek? Ha igen, az „isteni közöny" kifejezés nem Siva, a pusztuló isten magatartását jelöli, hanem magát a névtelen Istent, az Isten-eszmét. Az egyértelműsítésben
tovább bizonytalaníthat bennünket a „durcás gyerekarccal" jellemzés, mely leginkább
mégis a pusztításban megsemmisülő, nem igazán (brahmán) Siva istenre vonatkoztatható. Úgy gondolom, hogy mind ez ambivalenciák a költői szemléletből következnek,
tudatosan megérzékített - jelölt eldöntetlenségek, melyek lehetetlenné teszik számunkra, hogy a „problematikát" behatároljuk. S azt is gondolom, hogy a költő számára ez utolsó mondat megalkotásakor - a verset lezáróan! - a leghangsúlyosabb volt
az „isteni közöny" kifejezés leírhatósága. Siva, az Isten ebben a magatartásában, ebben
a minősítésben „teljesedik ki".

Kérdések a vers szövegvilágára vonatkozóan
Az egész vers jelenidőben íródott. A történelem- és valláskritika értelmezése során ezt eddig nem tudatosítottuk, jóllehet jelentésességet hangsúlyozni kell.
A „táncoló Siva" nem csak a szellemi múlt terméke.
Siva az Isten, aki már nem Isten. Istent a modern kor racionális tudata megölte.
Vagy mégis Isten? Hiszen: „az arc, az az istené". Az ember kitalálta a maga számára Is-

10

tent, hogy az az embert a maga képmására teremthesse? Ez lenne az, amiről a racionális
tudat nem mond le, minthogy tudja, ha erről is lemond, ha végképp megsemmisíti Istent, léte teljesen értelmetlenné lesz? Az „isteni közöny" felpanaszlása azt jelenti, hogy
a racionális tudat számára nem létezik tér, amelyben ember és Isten együtt értelmezhető? S történelmi háttérként, tapasztalatként és valóságként: a „pusztítás", a „nyomor", a „világkonszernek" s a „vérözön"? Végső elkeseredettség s végső elidegenültség
ez? A „hangya-faj dühe" s a racionális tudat ellentétes irányban elindulva találkozhat-e?
S honnan e fölény, hol a magaslati pont, ahonnan az emberiség „hangya-fajnak" nevezhető? A mégis létező Siva Istené, aki számunkra semmiképpen nem lehet Isten?
Vagy a racionális tudat merült volna ennyire mélyre léte „világéjszakájában"? Istent
hinni, az istenit elképzelni képtelenné válva lemondott volna az emberről is? Le kellett
mondania? Az ember, aki elvesztette képzelőerejét, s már elképzelni sem tudja az
Istenit, végképp elmerül a maga végességének a tudatában, s elkeseredettségében csak
a pusztulást, az örökösen ismétlődő pusztulást látja véget nem érőnek? Ezt a tudását jellemezné az „isteni közöny" kifejezés is? Az „emberarcú isten" közönye ez? A halandó
emberé? „A Nap" kifejezésben metaforizált világmindenségé?
A tehetetlenségét beismerő racionális tudat remény nélküli helyzete objektiválódik
a Táncoló Siva versben?
A történelem- s valláskritika „óra" végén dideregve ülünk a karosszékben. Jó, hogy
csak verset olvastunk. Mint tudjuk, a verset Siva egy szobra ihlette.
Szerencsénk, hogy nem vagyunk filozófusok.

IDÉZETT SZAKIRODALOM
1. Szepes Erika: A mai magyar vers. II. kötet. Budapest, 1996. 8. old.
2. i. m. 6. old.
3. Gáldi László: Ismerjük meg a versformákat. Budapest, 1993. 175. old.
4. i. m. 6. old.
5. Szepes Erika: A mai magyar vers. I. kötet. Budapest, 1996. 338. old.
6. i. m. 200-201. old.
7. i. m. 202. old.
8. Mircea Eliade: Vallási hiedelmek és eszmék történetei. Budapest, 1995. 185. old.
9. Mitológiai enciklopédia ü . Budapest, 1988. 84-85. old.
10. Idegen szavak kéziszótára. Budapest, 1967. 697. old.
11. Eliade I., idézi Dumézil-t, 169 . old.
12. i. m. 174. old.
13.
14.
15.
16.

i. m. uo.
i. m. 212-213. old.
Eliade II. 187. old.
i. m. uo.

11

