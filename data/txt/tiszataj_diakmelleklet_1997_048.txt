A TISZATÁJ DIÁKMELLÉKLETE
1997. DECEMBER

48. SZÁM

N. HORVÁTH BÉLA

A költõ hasztalan vonít
JÓZSEF ATTILA: (ÕS PATKÁNY TERJESZT KÓRT...)
I.

Közhely: egy műnek sokféle olvasata lehet.
Különösen a jó műnek, a megszerkesztett rendjével, artisztikus nyelvi logikájával az olvasó figyelmét megragadó alkotásnak. Ilyennek tekintem József Attila Ős patkány terjeszt kórt... kezdetű versét, amelyet a kortársak ezen a címen
ismertek és idéztek: „A költő hasztalan vonít.”
Az első kiadásban a szerkesztő önkénye emelte ki
ezt a sort, aligha függetlenül József Attila pár
hónappal korábbi halálától. Létösszegzésként
olvasták a kortársak ezt a mondatot, s világnézettől függően értelmezték, volt-e oka vonítani
a költőnek vagy énekelnie kellett volna. A versről
alig ejtettek szót.
Az Ős patkány... nem foglalható be abba
a képzeletbeli memoriter-gyűjteménybe, amelyet
az olvasói tudat őriz a József Attila-versekből.
(Persze, ha egyáltalán még van ilyen gyűjtemény.)
Nem szívesen elemzett vers volt a közeli múltban, nyilvánvalóan a verszárlatban megfogalmazódó jövőkép okán. A népét tanító költő képéhez
nem illett a halálban és az elfeledésben „bízó”
alakmás. A kisszámú értelmezés hitet tesz a vers
optimisztikus jövőképe mellett. A vers egészének
valóságszemléletével és a lírai én helyzetértékelésével alig törődve.

JÓZSEF ATTILA
(1905–1937)

Egyszerre adja ez a vers
az emberiség létének
korképét és a saját élet,
a személyiség kórképét.
Mert valóban visszautalnak az egyes képek,
fogalmak a költő
betegségére, de az ezekből
elvonatkoztató, létösszegző
sorok a letisztult sorsértékelést fogalmazzák meg.

Különös ez a József Attila-vers. Felszínes általánosítással úgy tűnik,
mintha a gondolatok rendje küzdene a versolvasót szinte provokáló, az ösztönéletből eredő képekkel, érzelmekkel. Úgy tűnik, befejezetlen. A második versszak első sorában megbomlik a rímek rendje. A „szellem” nem találkozik
a rímmel, pedig az ott van a felelő harmadik sorban. Nagy László – mint írta –
a nyakát tette rá, hogy József Attila ezt a sort úgy gondolta: „hát új gyalázat
egymás ellen...” S valóban, a kritikai kiadás filológiai adattal bizonyítja a költőtárs gyanúját. József Attila ugyanis kétszer leírta ezt a szószerkezetet, de a kézirat végleges változatában is benne hagyta, mintegy az utókor olvasatára bízta.
Vitathatatlanul gondolati vers, ahogy e pontatlan fogalommal szoktuk értelmezni az ilyen műveket. Nyilvánvalóak a motivikus összefüggések is más
versekkel. Ugyanazt a versformát, a stanzát követi mint az Eszmélet, s az
utolsó időszak verseiben különösen kedvelt 8–9 szótagszámú sorokat rendezi
keresztrímes szerkezetbe. Az Eszméletben a 8-as kezdi a sorokat, az Ős patkányban a 9-es.
Megragadóan szomorú vers. József Attila más gondolati költeményeitől
eltérően a lírai én a verszárlatban nem szerepben, a népének emberi jobb jövőt,
a közép-európai népek összebékülését kívánó patetikus alakban jelenik meg,
hanem személyes sorsával szembesülve. Egyszerre adja ez a vers az emberiség
létének korképét és a saját élet, a személyiség kórképét. Mert valóban visszautalnak az egyes képek, fogalmak a költő betegségére, de az ezekből elvonatkoztató, létösszegző sorok a letisztult sorsértékelést fogalmazzák meg. Költő
ennél szomorúbbat nem írhat: „S minket is elfelednek végre / lugasok csendes
árnyain.” Nem feledtük, bár időnként verseinek egy-másik csoportja – előbb
a késeiek, mostanában a munkásversek – homályban maradt. Már halálának
másnapján nagy költő lett, s ha nem is úgy, de beteljesedett szava: „itt csak
meghalni sikerül”.
II.

1938 májusában 570 oldalon jelent meg József Attila verseinek gyűjteménye. A költő barátja, verseinek értő kritikusa, Németh Andor rendezte kötetté
az alapvetően a Medvetáncra (1934) és a Nagyon fájra (1936) épülő válogatást.
Felvette továbbá az 1937-ben írott műveket is, amelyek egy része itt jelent meg
először, s közreadta a hagyatékból a „forgácsokat”, azokat a verstöredékeket,
amelyek megőrizték az utókor számára a József Attila-i alkotásmódot. A kiadó, Cserépfalvi Imre, aki nemcsak a népi íróknak biztosított megjelenést, hanem József Attilának is barátja volt, így emlékezik: „A szerződésben abban is
megállapodtunk, hogy kétezer példányban jelentetjük meg a verseket. Sok
szakembernek, könyvkereskedőnek túlzottnak tűnt ez a szám azok után, hogy
a Nagyon fáj alig fogyott. S ha tárgyilagosan néztük a dolgot, így festett a kép:

2

570 oldalas kötetet jelentettünk meg egy olyan költőtől, akinek életében a versei jórészt magánkiadásban, kis példányszámban jelentek meg, tehát nem volt
alaptalan a kétkedés... Talán nem túlzás azt mondanom, hogy fennállása óta ez
volt a Cserépfalvi Kiadó legnagyobb könyvsikere. Egyáltalán, a magyar költészet egésze sem dicsekedhet sok olyan művel, amely ilyen rövid idő alatt teljesen elfogyott volna. A harmadik napon már nem volt belőle, azonnal utána
kellett nyomni ezer vagy kétezer példányt, mert az érdeklődés folyamatos
volt.” Az utolsó kötet, amely a költő életében megjelent, a Nagyon fáj, alig 60
példányban kelt el. A visszaemlékezésekből kitűnik, milyen csalódást okozott
ez az érdektelenség József Attilának, aki a kiadónál várta a vásárlókat, hogy
dedikálhassa megrendítően szép verseit. S ezen az a baráti turpisság sem segített, hogy felvásároltak valamennyit a kötetből. Sorsának groteszk fintora,
hogy szörnyű halála hozta meg a sikert.
1937. december 4-én 12 óra 45 perckor jelentette az MTI: „József Attila 32
éves író és esztétikus, a Szép Szó szerkesztője, ma délelőtt Balatonszárszó állomáson öngyilkossági szándékból egy tehervonat elé vetette magát. A mozdony
kerekei darabokra tépték.” 93 nekrológ, visszaemlékezés született a szörnyű
hír nyomán, s immár a háború utáni költészet egyik legjelentősebb lírikusáról
szóltak. Természetesen a nekrológ műfaja, s a jellegzetes beszédmód nem alkalmas az árnyalt ítéletekre, s belső logikája mind az életpálya eseményeit,
mind pedig az életmű értékeit úgy szervezi, hogy az elhunyt személyének, tetteinek kiválósága domborodik ki összegzésképp. Ám láthatóan a József Attila
halálát követő egy-két évben született megemlékezések, tanulmányok már tartózkodnak azoktól a fanyalgó kritikai kliséktől és éles bírálatoktól, amelyek
viszont alapvetően meghatározták a költő fogadtatását 1937 decembere előtt.
Ha tovább él is az „őrült zseni” képe, ehhez úgyszólván konszenzussal társul
a nagy költő elismerése. Mintha a tragikus sors, a József Attiláról szóló korábbi
írásokban is sztereotípiaként visszaköszönő szerencsétlen gyermekkor, korai
árvaság, gyakori éhezés, magányosság, az utolsó évek betegsége, majd a borzalmas halál hitelesítené a művet. A József Attila-kultusz és a kortársi bűntudat összefüggéseit elemző Tverdota György írja: „A költő életéről és életművéről való meditációkat a halál miatti veszteségtudat és a tragédia bekövetkezése nyomán feltörő kollektív felelősségérzet hatotta át. Gyászoltak a pályarajzok és gyászoltak a műértelmezések.” Ez a tragikus kultuszképződés adott táptalajt a szinte napjainkig felvetődő kérdéseknek; kik a felelősek a költő szerencsétlen sorsáért, s haláláért. A bűnbakkeresők persze ritkábban okolják önmagukat oly módon, mint Arthur Koestler, a hajdani barát: „Banális volna, ha
emberünk félreismert zseni lenne, akit a halála után fedeztek föl – ez mondhatni, klasszikus téma volna, és úgyszólván rendben lenne. A dolog azonban
úgy áll, hogy József Attilát már 17 éves korában nagy költőként tartották
számon és mi mind tudtuk, hogy zseni, mégis engedtük szemünk láttára szép

3

lassan tönkremenni. Mielőtt ugyanis szentté avatták volna, azaz amíg élt, veszekedős, önfejű és nehezen elviselhető volt.” A költő nyomorát, a havi kétszáz állandó hiányát persze a politikailag különböző álláspontot képviselő
szerzők az ellentábor hibájának, vétkes mulasztásának tudják. Sajátos módon,
ahogy az ország sodródik a háborúba, egyre élesebbek ezek a felelősségre vonó
vádak, olykor már-már följelentések. Babits Mihály bűnössége máig élő hagyomány az irodalmi köztudatban. Már a költő életében számon kérték
a nagyhatalmú kurátoron a mellőztetést, alkalmat találva Babits konzervativizmusának kárhoztatására. Hogy négy nappal József Attila halála után Zsolt Béla
Babitsnak támad, az a köztük évek óta zajló csatának egyik epizódja. Illyés pedig maga „jelenti föl” magát a Nyugatban, a halálhír első döbbenetében íródott
nekrológban: „Kortársak, bajtársak, eszmetársak voltunk, s mégis, szinte kegyetlen szántszándékkal mennyi kínzó ellentétet vetett közénk a sors, a legszörnyűbbet, amelyről még beszélni sem tudok, épp az utolsó esztendőben.”
Az, hogy Illyés lírájában a szerelmi téma oly háttérbe szorított, az nemcsak
azzal magyarázható, hogy a Flóra-versekkel versenyre kelni eleve reménytelen,
hanem azzal is – mint Illyés Gyuláné Kozmutza Flóra könyvéből kitűnik –
még a hetvenes években is kaptak gyalázkodó, Illyést József Attila gyilkosának
nevező leveleket. József Attila barátai úgyszintén céltáblává váltak. Ignotus Pál
viszonttámadása utal azokra a frontokra, amelyek között már egy évtizede folyik a csatározás: „A költő gyászos sorsa miatt pedig szintén ne azoktól várjanak lelkifurdalást, akik baráti kézzel, nyíltan vallott meggyőződéssel, olvasói
érdeklődéssel és, ha kell, pénzzel mellette állnak – hanem inkább azoktól, akik
életében üldözik, vagy mellőzik, agyonhallgatják, lealacsonyítják, a tehetségét
megillető rangtól és lehetőségtől brutálisan elütik, és friss sírhantjára is mohón
küldenek fanyalgó megjegyzéseket állítólag tökéletlen formakészségről, beváltatlan ígéreteiről, megíratlan maradt remekeiről.” S ahogy az erőszak őrülete
tobzódik, úgy válnak ezek a vádak egyre inkább telítetté irracionalizmussal, antiszemitizmussal. Féja Géza vádjait – aki József Attila Előőrs-korszakában
a legnagyobbaknak kijáró dicsérettel szólt az akkor huszonéves költőről –
1940-ben már az elfajult úgymond népi-urbánus „vita” érdekellentétei motiválják. „József Attila nevét és súlyát vették igénybe egy sajátságos fajvédő társaság,
politikai irányzat igazolására, de máskülönben »hátul« tartották, a »cselédszobában«, nyomorult magányban, akár polgári rangú sógora, midőn magához
vette. Költészete örökké megmarad s élete szomorú példa, vádló példa. A magyar közöny, s a szellemet kihasználó társadalompolitikai üzlet malomkövei
között őrlődött.” Természetesen a mozgalom, a párt, amelynek a költő egykor
aktív részese volt, nemcsak az önigazolást kereste – majd három évtizedre
diszkrét tabutémává merevítve az akkor történteket –, hanem a „társadalom”
felelősségét is. Már röviddel a költő halála után megkezdődött a harc a kisajátításért, az „igazi József Attiláért”, önvádakat és vádaskodást, gyalázkodást gerjesztve.

4

Az utolsó verseskönyv, a Nagyon fáj, 34 korábban kötetben még nem közölt, 1935 második felében, 1936-ban íródott verset tartalmaz, kiegészítve A város pereménnel, amely a Medvetáncból politikai okok miatt kimaradt. 1936-ban
a Szép Szóban jelent meg 28 vers, ezek többsége újonnan íródott. 20 versét –
nagyrészt régebbieket – más lapok közölték. A legtöbbet (4) a József Attilával
korábban is rokonszenvező Brassói Lapok. A Népszava és a szocialista szellemiségű lapok egyet-egyet. Az utolsó versekben megfogalmazódó ön- és sorsértékelést, amely a magányról, a költőszerep lehetetlenségéről szól, kevésbé
látszanak alátámasztani a fenti számok, hisz József Attilának – ha nem is bőséges – megjelenési lehetőséget biztosít a Szép Szó, szemben a korábbi évekkel,
amikor alig volt fóruma. Érdemes tehát az utolsó évek kritikai fogadtatására is
figyelni.
1936. évi Baumgarten-díjazottak között költőnk 1000 pengőt kapott, míg
a 3000 pengőt jelentő évdíjat Illyés Gyula, Kárpáti Aurél, Cs. Szabó László,
Ortutay Gyula és az a Weöres Sándor kapta, aki még csak 21 éves, és két kötete van. József Attila az újonnan indult Szép Szó és a korábbi kötet, a Medvetánc kapcsán jelenik meg a kritikákban, recenziókban. Ignotus Pál, akivel ismét helyreállították a baráti kapcsolatot, az Ódát és az Eszméletet tartja nagy
versnek, s az utóbbi elemzése kapcsán így ír: „Nem folyamatos költő, nem is
egyenletes, mondatait mintha összecsomózná valamely kamaszos, világrejtélyfejtegető merevgörcs. Mégis könnyedén olvasható, szavainak gravitációja
van...” Németh Andor az új nemzedék költői törekvéseinek summájaként értékeli József Attila gyűjteményes kötetét: „Szeszélyes és kiszámíthatatlan
költő, kinek minden verse reveláció, mindegyik új utat mutat, amelyeket
többnyire mások járnak végig helyette.” Németh Andor a falusi hangulatokat
is értékeli, de szembeállítja barátját a „reformnemzedék hangos népieskedésével”. A kassai Magyar Írásban jelenik még meg egy az iróniát, a humort, a magányt mérvadó vonásnak tekintő írás, és az erősen jobboldali Őserőben egy
rövid, gúnyos glossza.
Az 1936 decemberében megjelent Nagyon fájról Ignotus Pál ír először.
Ignotus visszatekint korábbi kritikájára: „... utaltam arra, hogy nem tartozik
a legegyenletesebb tehetségek közé. Jó verse aránylag kevesebb van, mint remek
sora vagy szakasza. Bizonyos fokig talán áll ez a Nagyon fáj kötetre is.” Ignotus
értékítéletében tartózkodóbb, mint a Szép Szó körének más képviselői, de az
ellenvetései nem vonják kétségbe József Attila kivételes helyét az új lírában.
Fejtő Ferenc A Népszavában a Levegőt! és A város peremén című „irányverseket” emeli ki, a pszichoanalitikus költeményeket a freudi műszavak interpretációjának tartja. Cikkének záró mondatában azonban költőnket „az Ady utáni
nemzedék legeredetibb, legősibb, egyben legértelmibb költőjének” nevezi.
Németh Andor a „sértő szűkkeblűséget”, amellyel az irodalmi intézmények
József Attila költészetét fogadják – utalva az 1937. évi ismételt mellőztetésre

5

a Baumgarten-díjak odaítélésekor – ellensúlyozni akarja. Számára, érthetően,
a személyes indíttatású versek a maradandóbbak. Ignotus és Németh Andor
még egy alkalommal ír a Szép Szóban a kötetről, tulajdonképpen megismételve
a másutt mondottakat. A kritikai visszhangból kiemelkedik Bálint György
reflexiója. Ő már a korábbi kötetekről is elismerően, értőn szólt, miközben
József Attilát jobbról is, balról is támadták. Mint „napjaink egyik legjelentékenyebb lírikusát” méltatja, de óvja költőnket a túlzott befelé fordulástól.
A szocialista szellemiségű kritikus természetesen a külvilág újbóli felfedezését
sürgeti, s megvédi József Attilát a Garai-féle gúnydallal propagált jobboldaliság
vádjától: „Nem jobbra fordult – csak befelé.” A Nyugat, amely az utolsó öt
évben mindössze négy József Attila-verset jelentetett meg, Szegi Pál tartózkodó, a „kiegyensúlyozottságot” többször hiányoló kritikáját közli. A pályakezdő költőnek egykor tág teret biztosító laptól ebben az időszakban már nem
is várható más. Mindazonáltal az utolsó kötet idején a költő már nem „másolásért lohol”, bár az a kortársak által megörökített igénye, hogy mint nagy
költőt az állam tartsa el, sohasem teljesül. A Szép Szó közli verseit, s a barátok
többnyire elismerő méltatásokat írnak. De ekkor még csak a barátok.
III.

A vers a Németh Andor által összeállított kötetben látott először napvilágot. Keletkezését a kritikai kiadás 1937 februárjára datálja, bár feltételezi
a későbbi időpontot is. Vágó Márta, akivel ekkortájt szerelmük reneszánszát
élték, úgy emlékezik, hogy Thomas Mann estjét követő nap már kész sorokat
olvasott fel a költő különböző cédulákról. Felidézi beszélgetésüket: „Ide figyelj. A múltkor beszélted, hogy rosszul lettél Berlinben, amikor Alice Solomon... a hülyék intézetébe küldött ki, hogy hánytál az utcán, mert... Ide
figyelj, ezt csináltam belőle: a földgolyón nyomor szivárog, mint hülyék orcáján
a nyál.” Vágó Márta interpretációja szerint a vers még nem volt kész, de különböző motívumai, sorai már megvoltak, mégpedig sajátos módon, egy-egy
korábbi beszélgetésük témájához kapcsolódva, azt lírai formába foglalva. Vágó
Márta azt a részt, hogy „Miatta nem tudja a részeg, / ha kedvét pezsgőbe öli, /
hogy iszonyodó kis szegények / üres levesét hörpöli” úgyszintén egy korábban elbeszélt élményének költői parafrázisaként mutatja be, miszerint egykori
férje vitte el pezsgőzni mulatókba, hogy rossz kedvét elvegye. Eszerint a versen József Attila már korábban dolgozott, s bár tudunk példát rá, hogy egyetlen éjszaka írta meg a régóta esedékes verset, valószínű, hogy ebben az esetben
másról van szó. Annál is inkább, hisz az Ős patkány... szoros összefüggést mutat a Thomas Mann-verssel. Úgy tűnik, annak előmunkálatai voltak a Vágó
Márta említette sorok, amelyek aztán kiszorultak, lévén, hogy a vers más
szemléletmód és más poétika szerint szerveződött. A cédulákra felírt sorok

6

egyébként pontosan idézik József Attila alkotásmódját, a kritikai kiadásban
közölt töredékek, tollpróbák, rímvariációk ennek ékes tárházát adják.
A címben jelzett metaforikus állat, az ős patkány Vágó Márta emlékezete
alapján szintén egy konkrét történetre vezethető vissza. A Hazám keletkezése
kapcsán említi nagyapjának a történetét, amelyet még Ürömön (szerelmük
első időszaka ez, tehát még 1928–29-ről van szó) hallhatott a költő. Az „ezernyi fajta népbetegség” sor kapcsán a tisztiorvos nagyapa tette idéződik fel, aki
bátran cselekedett a kolerajárvány idején 1918-ban. A napló egy korábbi helyén, a vers születését taglaló részben pedig, mintegy előrevetítve adja meg annak magyarázatát, hogyan lett a kolerából pestis, illetve az azt terjesztő patkány-kép: „Aztán a múltkor mondtad a nagyapádat – folytatta – a kolerajárvánnyal. Azt gondoltam az »őskór«, mint pestis, a már leküzdött betegségek,
ez is a fejlődéshez tartozik, de néha újra visszatérnek, tudod, egy lépést előre,
kettőt hátra.” Persze egy memoár, különösen, ha sok év távlatából íródik,
számos pontatlanságot és ellentmondást tartalmazhat, Vágó Márta emlékei
azonban segíthetnek e különös vers értelmezésében.
A versben meglepően sok a nem emberi létező: patkány, sakál, varjú (keselyű), bogarak. A mitikus őspatkány képét egy kór, a pestis idézi fel, amelynek fogalmi azonosságát a költő maga adja meg: „a meg nem gondolt gondolat”. Mint Erős Ferenc utal rá, a freudomarxista Wilhelm Reich használja az
„emocionális pestis” fogalmát annak a kórnak a leírásában, amely az emberi
természet elfajulásáért felelős. Gyömrői Edit, a költő későbbi (1936) analitikusa korábban Berlinben praktizált, ismerte Reichot is, kapcsolatban álltak.
A kép tehát ebből a körből is származhat, ismerve József Attila freudomarxista
törekvéseit. Ám maga a gondolat, az értelem kudarca, a szellem kapitulációja
és a társadalmi bajok összefüggése már a korábbi művekben is megfigyelhető.
A költő kommunista korszakában az emberi öntudat hiánya még csak a munkásosztály történeti szerepét veszélyezteti: „poloskát űzünk lámpával s a kéjjel
/ s két deci fröccsel becsüljük magunk.” (Munkások) A Külvárosi éjben a kocsmában virrasztó napszámos részegségében élteti a forradalmat. Ám a párttól eltávolodó, s most már nemzetben és egyetemes emberiségben gondolkodó
költő ugyanígy láttatja a szellem hiányát. Az Eszmélet autonóm és szellemileg
kiteljesedett emberképét (X. szakasz) mint ideát ellenpontozza a tapasztalat,
a vegetatív gyönyöröket mint lételemet megtestesítő disznó képe (XI. szakasz).
A Levegőt! emberfogalmát úgyszintén ez az oppozíció határozza meg: „Emberek, nem vadak – elmék vagyunk!” S a Thomas Mann-vers „európaisága” is
a kultúra, a szellem metaforája. A város peremén jövőképét is az értelem rendje
határozza meg, mint majd 1937-ben a magyarság-vers, a Hazám vágyott felszabadulását is: „S a hozzáértő, dolgozó nép okos gyülekezetében / hánynivetni meg száz bajunk.” Láthatóan, az Ős patkány... egy a József Attila-i világkép meghatározó motívumát, a szellem hiányát azonosítja a modern kórral. Ez

7

a betegség az első szakaszban még csak az emberek sokaságának kórságát jelzi,
amit egy tipikus emberi magatartásmód, az értelem elvesztése, a lerészegedés
megerősít. A második szakasz viszont már általánosít és kiszélesít: „S mert
a nemzetekből a szellem /nem facsar nedves jogokat, / hát egymás ellen új gyalázat / serkenti föl a fajokat.” A többes szám kitágítja ugyanis a jelenséget,
a nemzetek passzivitása a fajok gyűlölködése a világméretű bajt írja le. Ebben
a képszerűvé lírizált szövegben annak a változatát olvashatjuk, amit a nevezetes
Hegel, Marx, Freud tanulmány kérdései felvetnek: „Marx és Engels elsősorban
Európára gondoltak. Európát el is öntötte a haladásba vetett hit árja... az ipar
és a technika olyan fejlettségre tett szert, amilyenre a termelési eszközök filozófusai nem is gondolhattak. // Csak azt kérdem hol csúszott a hiba a számításba, hogy lehet, hogy az ún. »tárgyi előfeltételek« megvannak s az alanyiak
hiányoznak? ... hogy lehet tehát, hogy egy hatvanmillió lakosú állam polgárainak a fele a fajtisztaságot látja ma történelmi céljának?” Az új gyalázat, a fajgyűlölet, amelyet azonban a vers már nemcsak Németország számlájára ír, hisz
a többes szám, a nemzetek passzivitása ugyanúgy az egyetemes emberiség baját
általánosítja, mint ahogyan a Thomas Mann üdvözlése híres képében is:
Most temettük el szegény Kosztolányit
s az emberségen, mint rajta a rák,
nem egy szörny állam iszonyata rág
s mi borzadozva kérdezzük, mi lesz még,
honnan uszulnak ránk uj ordas eszmék
fő-e új méreg, mely közénk hatol –
Az Ős patkány … kórképben feltűnő, hogy az evéssel, táplálkozással kapcsolatos fogalmak érzékeltetik az elembertelenedést. Igaz, a Thomas Mannversben is az iszonyat „rág”, amit tekinthetünk rímkényszernek, bár mind
a töredékek, mind a Szabad ötletek arról tanúskodnak, rendkívül szorosan kapcsolódó szavakról van szó. A némiképp bizarr képek, az eszmékbe, amit „kifőztünk”, belezabáló és így a fertőzést emberből emberbe juttató állat képzete,
a táplálkozás szinte kényszeres asszociációja nemcsak itt fordul elő, s magyarázatul József Attila betegségét véljük. Szőke György tanulmányában részletes
példatárral igazolja, hogy a József Attila-versekben az evés motívuma meglepően gyakori, mondhatnák túlhangsúlyozott. Szőke ezt a kisgyermekkori
traumákkal, az anyától való elszakítással magyarázza, s valóban, a mama-versekben mindig ott az evés. A motívum sajátos belső fejlődésére talán a Kései sirató a legnyilvánvalóbb példa, ahol is a gyermek gondoskodását („neked én konok, csirkét is szereztem”) a mamát felfaló kukacok szörnyűsége ellentétezi.
Majd a mama gondoskodását („Levesem hűtötted...”) a fiú bekebelező agresszivitása oszlatja el: „Ettelek volna meg!.. Te vacsorádat / hoztad el – kértem én?”

8

Az, hogy a költő az evéssel és az anyagcsere-folyamattal szemléltette a lelki és
társadalmi történéseket persze összefügg azzal is, hogy analitikusának Rapaport Samunak ilyen tárgyú könyveit stilizálta, így az 1936-ban megjelent
Alvás, aluszékonyság, álmatlanság címűt is. Számos példával bizonyítható, hogy
sajátos módon a költőnek az evés az emberi státust jelentette ( a Tiszta szívvel
és az Eszmélet ennek leghíresebb példái), és az önértékelő utolsó verseknek is
meghatározó motívuma ez, mint a Könnyű fehér ruhában ilyen motívumából
is látható: „Mindent, mi nem ennivaló / megrágtam és kiköptem. Magamtól
tudom, mi a jó...”
Az egyetemes emberi lét válságát, bajait jeleníti meg az első két szakasz,
az értelem, a szellem hiányának szimptomatikus leírásával. Feltűnő a hasonlóság a Thomas Mann-vers idézett részében és az itt megjelenített világállapot
között. A „szörnyállamok” mitikus fogalmát az ős patkány nem kevésbé mitikus, de ugyanakkor valósabb képe váltja fel a későbbi versben. Itt is megfigyelhető az evés frazeológiájának metaforizációja, hisz a „szörnyállam” az emberiségen „rág” , az új méreg pedig „fő”. Az „új gyalázat” a Thomas Mannhoz írott
műben képszerűbben láttatja az eszme torzulását. Az egyéni szóalkotással
(uszul) jelzett alantas, és az emberre veszélyes támadást a farkas jelzője (ordas)
és a sajátos fogalomképzés érzékelteti. Az elvont és csak az emberi létet minősítő „eszme” az állati tulajdonságkategóriával kapcsolódik össze. Ugyanez
a metaforizáció megfigyelhető az Ős patkány...-ban is. Az elnyomás fogalmát
a károgó, dögevő madarak képében konkretizálja, amely a metonimikusan
(szív) jelzett emberi lét pusztulását sugallja. Ezt, a létezés kétféle (állati-emberi)
szintje közötti groteszk áttűnést hordozó, az olvasót megdöbbentő és olykor
elborzasztó képalkotást egy összefoglaló és ugyanolyan megdöbbentő hasonlat
zárja. A földgolyón szivárgó nyomor általánosító, fogalmilag leíró képét
ugyanis egy szintén általánosító, de mégis konkrét emberi státuskép magyarázza: a „hülyék”, az őrültek orcáján – eredeti fogalmazásban: „szájából” – szivárgó nyál visszataszító látványa. A kéziratos változat pontosabban adja vissza
az elmeállapotot, a végső forma viszont épp az emelkedett stílusú „orca” és
a közönséges „hülyék” összekapcsolásával érzékelteti az emberi lét fogyatkozásának szánandóságát. Aligha tévedünk, ha e sajátos kép mögött a József Attila-i
félelmet látjuk. Annál is inkább, mert e korszak verseiben viszonylag gyakori
az őrület képe, a bolond önminősítés. Csak a Kiáltozás megrázó ön-képeire
emlékeztetünk: „Eszméim közt, mint a majom / a rácsok közt le és föl, / vicsorgok és ugrándozom.”
Az emberi lét általánosító értelmezése és a kiemelt, legfontosabb jellemző,
az értelem eltorzulása, hiánya után a vers logikája a lélek elemzése felé fordul.
Persze a kései, a freudista József Attila világképe szerint ez szinte törvényszerű. Mint ahogyan az is jellemzően sajátos, ahogyan a szakasz bevezető képsorai épülnek. A kihagyásos, asszociációs szerkesztés az ínséges nyarakat egy

9

meglepő, az ínségtől szenvedő lény fájdalmát felnagyító képpel hozza kapcsolatba: a gombostűre szúrt bogarakkal. Maga a bogár csak a következő sorokban tűnik fel, az előbbi igazán asszociatív leírásban képszerűségével van jelen.
A bogár mint az apró élőlény a József Attila-verseknek ugyancsak gyakori motívuma, mint ezt a motívumelemzők részletesen kimutatják. Nyilvánvalóan az
egyes művekben, korszakokban eltérő poétikai, szemantikai környezetben tűnik fel. Csak egyetlen, de jellemző példával érzékeltetve, a „Hanyatt esett bogár búja ráz” sorban, a kicsi élőlény tehetetlenségének képe metaforizálja a lírai
én fájdalmát. A jelen vers bogár-képe azonban más összefüggést mutat. Rapaport Samu idézett könyvében szerepel egy álomleírás, ahol a páciens visszaemlékezik gyermekkorára, és elfogott bogarak megölésére. Mivel a József
Attila-versben is a bogár az alvót mássza be a kapcsolat valószínűnek látszik.
Annál is inkább, hisz a verskörnyezet is több példával szolgál e feltételezés
megerősítésére. Az analitikusát, Gyömrői Editet így átkozza: „Bogár lépjen
nyitott szemedre...” A Szabad ötletekben is feltűnik egy hasonló kép: „a bogarakat nem lehet mindet kipusztítani / én bogaras vagyok / szerettem volna egy
szarvasbogarat, hogy a gyufa – / skatulya elé fogjam”. A bogár analitikus színezetű álomképe az Ős patkány...-ban az elidegenedés kórrajzát írja le: a lélek
elgépiesedését. E szakasz az emberiség állapotrajzához, a létezés elemzéséhez a
lélek aktuális értelmezését adja. Az elemzésmód ugyanis nyilvánvalóan a freudi
szemléletre és szimbolikára épül. Ez a különös, meglepő asszociációs kapcsolatokban bővelkedő vers ezzel a képpel érzékelteti a lélek mélyét: „belsőnk
odva”. Az elzártságot, a rejtekhelyet is jelképező oduhoz sajátos jelentésbővülést ad az a hangzásvilág, amit az archaikus „bútt” és az alliteráló „hálás hűség”
felidéz. Az emberi lélek, az érzelmek ilyen megoszlása, lánggá változása
előlegzi az összegző célzatú két sort: „űzi egymást a bosszúállás vágya és a lelkiismeret”.
Az első három szakasz leíró, illetve összegző, a létezést, a testet és a lelket
számbavevő megállapításai után a versben feltűnik a költő alakja: helyzetének
meghatározása. Most már logikusan, ezt is egy az állatvilágból származó, a csillagos égre üvöltő sakál hasonlata vezeti be. S itt is meglelhetjük az anyagcserével kapcsolatos kifejezést („kihányni hangjait”). A hasonlat másik oldalán
a költő helyezkedik el, akinek valósághoz való viszonyát a szomorúan önironikus és groteszk „hasztalan vonít” fejezi ki. A kép kezdetén feltűnő csillagok
helyét a költő vonatkozásában a kínok foglalják el, ebben az oxymoronban:
„kínok ragyognak”. A csillagok, a József Attila-versek talán leggyakoribb motívumai, az életmű különböző részén más és más kontextusban tűnnek fel. Az
Ős patkány... kegyetlen csillagképzete a magányos, az elembertelenedett világban szenvedő én világképét tükrözi. Az univerzumot kirajzoló csillagok, mint
a bezártság, a börtönlét szimbólumai talán az Eszmélet soraiban tűnnek fel
a legemlékezetesebben, de ehhez hasonló a versünkhöz időben közeli Jaj majd-

10

nem létértelmezése: „Csillagok rácsa csillog az egen: /ilyen pincében tart az értelem!” Az Ős patkány... csillagképe nem elvontan, fogalmilag, hanem az
anyagi valósággal fejezi ki a lírai én szenvedését. A vastörők rozsdásak és durvák, amelyek a nagyobb, a lélek szenvedését okozzák. A kemény mássalhangzók, a magánhangzók monotonitásának diszharmóniája fokozza az egyébként
is túlzással érzékeltetett fájdalmat. A gondolatjel után következő vallomás,
mintegy a tanulság végkövetkeztetéseként abszolút logikus, még ha zárójelbe
is van téve. Az írásjel indoka talán ugyanaz, mint a Thomas Mann-versben,
a magyarázat, az összegzés: »„Ne menj el, mesélj” – (így nem szökik rá hirtelen
az éj)«.
Az utolsó szakasz a lírai személyesség hangján szólal meg. A vers beszédmódja persze logikusan helyezi a zárlatba ezt a vallomást. Az általánosító leírást ugyanis az első három versszakban az is érzékelteti, hogy a többes szám
első személyű beszédmód uralkodik. Az egyén a közös sorsot, történéseket éli
át, integrálódva a közösségbe, így a beszélő még nem válik ki, szerepét, létértelmezését nem emeli ki. Az is látható, hogy ez a beszédmód az 1. és a 3.
versszakot rokonítja, tehát az eredeti kézirat sorrendje volt „logikus”. A második versszak a következtető, összegző célzatú kötőszóval bevezetve valóban
összefoglal, amint azt a fogalmi nyelvezet és a személyesség eltűnése pontosan
érzékelteti. Az általános emberi lét leírása, elemzése után tűnik fel „a költő”,
mint a közösség egy meghatározott tagja, akinek szerepe a lét közvetítése,
„megéneklése”. Az a szerep, amely itt a sakál-hasonlatban már elveszti minden
emberi humanizációs jellegét, és a vonításra, erre az állati „énekre” redukálódik. A versszakot megfelező három pont után ugyancsak logikus a magyarázat, a hasonlatot feloldó lírai én személyisége, a vereség beismerése, a halál elfogadása.
A verszáró szakaszban már ez a személyesség és ez a világszemlélet uralkodik. Az első sor visszautal a korábbiakra és az előző szakasz zárlatára, mintegy ellentétet képezve, a lírai én felülemelkedő hitét megfogalmazva. A bizalom záloga persze nem a „szép jövő” lehetne, hisz a lírai én könnyezve inti,
s a jövő tartalmát eleve megadja az intés értelme: „ne légy ily sivár!...” A kihagyást, a továbbgondolást jelző három pont után ismétlődik a „bízom”, de
a beszélő jövőképének indítékát megintcsak egy fura magyarázat érzékelteti.
A vers nyers valóságszemléletéhez illeszkedő hasonlat, a karóbahúzás elmaradása
adja meg a bizalom forrását. S ugyanilyen ellentmondásos a szabadság jövőbeli
kiteljesedése is. A „szabadság békessége” olyan értékrendet jelöl, amelyet talán
egy töredék ad vissza a legtökéletesebben: „Ahol a szabadság rend / mindig érzem a végtelent.” A szabadság az ember nembeli kiteljesedését biztosítja,
a béke a létezés harmóniáját, így ez a jövőbe helyezett („majd... eljön”) optimális valóságkép tükrözhetné a lírai én hitét, optimizmusát. A vers teljes világszemléletéhez azonban az a költői létértelmezés tartozik szervesen, amely egy

11

groteszk pontosító, értelmező kiegészítéssel szétoszlatja ezt a látszatharmóniát.
A negyedik versszak képe, a „ragyogó kín” tér vissza, s a jelenből a lét ábrázolt
szörnyűségeiből nem is következtethető más: „finomul a kín”. Ez az értelmező, a kijelentés tartalmát visszavevő beszédmód a gondolatjel utáni összegzésben már nincs jelen, a lírai én szomorú sorsértelmezése konzekvens zárását
adja a versbéli gondolatsornak. Az egyén jövőképe kitágul, visszatér a közösségbe, ahogy a vers kezdetén is a jelen közös sorsának értelmezését adta.
A „minket”, a jelenben létezőket a jövő nemzedékei azonban nem őriznek
meg jó emlékezetükben, még csak nem is tartanak számon, hanem „elfelednek”. A „lugasok csendes árnyán”, ez a szinte bukolikus kép, tökéletes ellentéte a versbeli válóságnak.
Az Ős patkány terjeszt kórt... különös vers. Valóságszemléletében, struktúrájában kétségkívül József Attila gondolati lírájához tartozik. Meghökkentő,
olykor bizarr képeivel azonban kirí az utolsó időszak letisztult, szinte klasszicizáló szemléletű művei közül. A Thomas Mann üdvözlése rövid foglalatát adja
csak annak a valóságelemzésnek, amely itt az egész vers tárgya. Az Ős patkány... gondolati magva, az elembertelenedés, a fajgyűlölet, az elnyomás persze
pontosan visszaadja az aktuális helyzetet, a nagy német írót menekülésre kényszerítő okokat, ily módon tehát lehetne ez is üdvözlő vers. Mégis, két, művésziségében teljesen más alkotásról van szó. A Thomas Mann-vers a gyermek és
a felnőtt szellemi, érzelmi kapcsolatának lélektanilag hiteles és nyilvánvalóan
freudi ihletettségű szituációjába építi a kor valóságának rövid és fogalmi elemzését. Az Ős patkány egy gondolatfolyamot vezet végig, hasonlatosan az ilyen
jellegű műveihez. Amíg azonban A Dunánál, a Hazám – hogy csak a kései versek közül említsünk példát – az egyén önmeghatározásából jut el a nemzet,
a magyarság sorsának értelmezéséig, az Ős patkányban ez a folyamat fordított.
A nemzeteknek, az egyetemes emberiségnek a kórképéből vonatkoztat az egyén
saját sorsára, saját tragédiájára. Ez a strukturális különbség is magyarázhatja az
előbbi versek valóban optimisztikus, hittel teli jövőképét. Az Ős patkány verszárlata azonban azokkal a versekkel rokon, amelyek a lírai én sorsát reménytelennek láttatják. A Szép Szó 1936. decemberi számában jelent meg a Kész a leltár, amely visszavonja a szerepet, a petőfis hitvallást, s múlt időbe helyezi a jelenvalót:
Nem dicső harcban, nem szelíd kötélen,
de ágyban végzem, néha ezt remélem.
Akárhogyan lesz, immár kész a leltár.
Éltem – és ebbe más is belehalt már.

12

