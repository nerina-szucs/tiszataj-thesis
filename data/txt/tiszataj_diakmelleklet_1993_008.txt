51

Sándor Iván

A százhetven éve fel nem fedezett
Bánk bán

A tiszatáj diák-melléklete

8.
1993, május

A Bánk bán irodalmunk, színházi életünk, egész kultúránk középpontjában áll.
Több mint másfél évszázada nemzeti drámaként van jelen a közgondolkozásban.
A magyar irodalom, a kritika, a szellemi élet nagyságai foglalkoztak vele. Nagy rendezők vitték színre, színjátszásunk óriásai alakították főszerepeit. Nincs magyar dráma,
amellyel iskolai tananyagként, színházi nézőként annyian találkoztak volna, mint Katona József művével. Ugyanakkor: nincs olyan színházi ember, irodalomtörténész, jelentős gondolkodó, aki ne érzett volna ellentmondást a mű és színrevitele között.
Nincs kritikusa, aki elmondhatná, hogy látott zavartalanul sikeres előadást. Az ellentmondások - megvilágítással vagy megvilágítás nélkül - jelen vannak a Bánk bánról
szóló legjelentősebb irodalomtörténeti művekben is. Nem indokolatlan tehát a kérdés:
valójában fel van-e fedezve a Bánk bán? Vajon nem megfejtetlen-e még mindig? Könyvet szenteltem ennek a kérdésnek a megválaszolására. Azt vallom, hogy a Bánk bán a
magyar kultúrában-hagyományban többet jelent önmagánál. így a mű elemzésekor, és
fogadtatásának (irodalom- és színháztörténeti recepciójának) elemzésekor azt a kérdést
tettem fel: milyen az a mű, amelynek kapcsán egy irodalom, egy közgondolkodás, egy
tágabban értelmezett mentalitás megfejtetlenül hagyja a nem megfejthetetlent, hibákkal
(de „kibeszélni nem illő" hibákkal) telinek, sokszor előadhatatlannak tekinti önmaga
alapművét?, miért és hogyan történik ez meg?
A Tiszatáj szerkesztőségének szíves felkérésére öt pontban foglalom össze Bánk
bán-elemzésem alaptételeit.

1. Az integritáskeresés kalandjai
Bánk Bán - bizonyára vágtában - érkezik. Már első szavaiból megtudjuk: hosszú
utat tett meg („Hazánk külön-külön vidékein..."), titkos hívásra sietve érkezett
(„...miért hívattál / Te engem vissza? még pedig titokban?"), kísérete a közelben,
kardja övében.
Mit tudhatunk még meg arról, ami éppen foglalkoztatja, arról, ami ő magát jelenti? Szerelem; hazaféltés; felelősségtudat; királyhűség, méltóság, szociális érzékenység... Nem fölvillanó szenvedélyszikrák, kósza érzelemhullámzások, vágyképek, netán
hóbortok, hatalmi-udvari taktikák elemei ezek. Összekapcsolódnak, egymástól elválaszthatatlanok, az egyik a másikat feltételezi, az individuális jegyek szokatlanul tág és
egyben szokatlanul zárt körét alkotják, a burokban - az értékhierarchia csúcsán - az
integer személyiség.
A magyar irodalomban ilyen súllyal: az első. Magába sűríti azt is, ami elődei törekvéseiben, az emberi teljességért folytatott igyekezetükben csonkán-töredékesen,
szegényesebben volt jelen. Sajátos a színe ennek az integritásnak. Nem visszahúzódólemondó-őrző - mint az irodalomban és a nemzeti történelemben annyiszor —, hanem

3

részvevő, vállaló, teremtő. Bizony Ady fantomlovasának előképe vágtat a palota felé,
érkezésével olyan újdonságot hoz az irodalomba, a közgondolkozásba, amely azóta
is kíséri.
A tizenkilencedik század elejére a kultúra, a gondolkodás teljesítményei már művészettörténetileg korszakolhatóan kifejezték, filozófiai rendszerekben is összefoglalták
a személyiség integritásáról kialakított esztétikai, illetve bölcseleti képet (miközben a
magyar gondolkozás filozófiai hajlamának szegényessége jól ismert, az is köztudott,
hogy az játszott ebbe bele, hogy a felvilágosodás inkább a teológiában, semmint a bölcseletben ért el hozzánk). A sajátos nemcsak az, hogy a Bánkban megjelenő integritásvágy a magyar gondolkozásban és művészetben a tizenkilencedik század elején
egyedülálló, de az is, hogy szemben a személyiség integritásának más kultúrákban,
művészetekben és filozófiákban felismert, ábrázolt, rendszerré formált változataitól,
ezúttal ama uralkodó utáni legfőbb közjogi méltóság pozíciójában elhelyezkedő, a
hierarchia kitüntetett pontján álló személyben testesül meg. A teljesség együtt próbál
megvalósulni otthon-nagyvilág-hatalom egymással, önmaguk természete okán, ellentétes erőtereiben.
Mindezek a tulajdonságok a Bánk bán születése után egy-két évtizeddel kialakuló
értelmiségi ember jellemvonásaival mutatnak rokonságot. Közelebb állnak Kölcseyhez,
Széchenyihez, Wesselényihez, illetőleg a centralisták - elsősorban Szalay László - gondolatvilágához, mint a Katonát megelőző, az 6 korában divatos eszményekhez; mi- (
közben teljességgel távol vannak a század első évtizede rémdrámáinak, lovagdrámáinak
kultuszvilágától is, csakúgy, mint a megannyi, hol a magánéletet, hol az udvari intrikákat (vagy mindkettőt) középpontba állító magyar és külhoni Bánk bán-feldolgozástól.
Bánk bán alakjában, az integritás benne megtestesülő vágyában az a szakadás is
megjelenik (elsőül az irodalomban), amely az egyik elválasztó jellemvonás a nemesség
(mint „nemzettest") s a tőle különböző nemesi értelmiség között, s amely először legmélyebben Széchenyiben és műveiben fejlődik ki. Erről írta Halász Gábor eléggé visszhangtalanul: ha Széchenyi a nála hatalmasabb erők nyomására roppan össze, mégis a
maga természetének az áldozata, mert az össze nem férhetőknek a kiegyenlítődéssel
való összeegyeztetési igyekezete - ami a politikusnál szükségszerű - az nála belül van,
meghasonlottság, engedmény, összeroppanás. Folyamatos meghasonlás (teszem hozzá),
valóban bánki meghasonlássorozat, amely végigkíséri az integritásteremtés nagy kalandját.
Már a hagyományos vállalkozás kiindulópontján is megkerülhetetlen az, hogy
Bánk milyen pozíció megtalálására képes egy, az individuális és históriai léthelyzetnél
tágabb metafizikai vonatkozásokkal telített problématérben. Ezt a kötelezettséget állítja önmaga elé: „Úgy állj meg itt, pusztán, mint akkor a / Midőn az Alkotó szavára a /
Reszketve engedő chaos magából / Kibocsájta..." Előlegezzük meg csak annak a lehetőségét vagy kudarcát, hogy vajon Bánk az emberi létről, ama „kizökkent idő" tengelyébe került sorsról jut, vagy nem jut majd felismerésekre. Egyelőre valami más köti le
a figyelmét. Elviselhetetlen teherként nehezedik rá az, hogy ő maga „a király személye" .
Hatalmas horizontja, indítéktartománya, értelmezési köre van az ilyen specifikumnak a magyar történelemben, irodalomban. (Tudjuk, tágabban is a közép- és keleteurópai históriai szituációkban.) A királyhűség, a hatalomképviselet nem mint szervi-

4

lizmus vagy kollaboráció, hanem mint alkotmányos (vagy persze azon túli) felelősségtudat, a .közösségeszménnyel, a nemzeti közjóval összekapcsolt, az antropológiai léthelyzetet átjáró kiosztott-elnyert szerep, hívás, vállalás, felértékelt létszituáció. Mit tesz
Bánk a különböző hatások, a sokszoros nyomás alatt? Azt, amit az integritásáért
küzdő ember első lépésként (egyelőre) megtehet. Próbál elszakítani minden szálat,
megszabadulni minden kötődéstől. Kivívni így helyzete szabadságát, ami megfelel énje
felszabadításának. O ezt a létszituációt igen figyelemreméltóan az önmagát rendbe
szedő lélek helyzetének nevezi: „Szedd rendbe lélek magadat és szakaszd / Szét mindazon tündéri láncokat, / Melyekkel a királyi székhez és / A hitvesedhez, gyermekeidhez, oly / Igen keményen meg valál kötözve!"

2. A Bánk bán idegenképének rétegei
A Bánk bán, miközben az idegen elnyomás áll cselekményének, jellemvezetésének, konfliktusának középpontjában, miközben a magyarság mint eszme a dráma
egész apparátusának mozgatója, különbözik a nemzeteszmét reprezentáló más magyar
(és sok nem magyar) drámától. A Bánk bán magyarságeszménye többrétegű és más,
mint a korszak irodalmának magyarságeszménye. A látásmód, a poétikai funkció,
akárcsak az önkép és az idegenkép egysége, ennek a másságnak a felfejtésével közelíthető meg.
A tízes évek - a korszakban, s valójában nagyon sokáig meg nem hallott - újdonsága az, ahogyan Katona az idegenelnyomással (mint az élet minden mozzanatát
meghatározó korélménnyel) együtt magyarok és nem magyarok viszonyát a dráma középpontjába állítja. A kettő számára nem ugyanaz. Az egyik a közállapotokban, a társadalmi valóság tényeiben, az elnyomásban, a roncsolódásokban kialakult élethelyszín;
a másik az alullévők, a vesztesek (a népek) búvópatakszerűen futó sorsanalógiája,
amely a közös létszínteret úgy látja, ahogy két évtizeddel Katona után majd a Szózat
költője: „népek hazája nagyvilág".
A korélménynek, a szemléletben megjelenő drámai formává szerveződő világnak
további újdonsága az, hogy aki itt lázad, az nem általában az idegen ellen, hanem a nem
magyarnak a hatalmi hierarchiában megszervezett vezető posztja ellen, illetve az így
nyert visszaélései ellen lázad. („Görög, gubás, bojár, olasz, / Német, zsidó, nekem mihelyst fejét / A korona díszesíti, mindegy az..." mondja Petur.) További újdonság
(Batsányi villantotta fel ezt a szólamot): a magyar kiszolgáltatottság, szenvedés, panasz
- nem szakadván el valami általánostól - egy hullám (ama) „népek tengerén". Miként a
Szózat is a szenvedéseiből a „népek hazájához" - a „nagyvilághoz" - (bátran) kiáltónak
nevezi a magyart, és a sorsunkat figyelő népek (hasonló sorsú) millióinak a pusztulásunkat kísérő gyászkönnyeiről beszél.
A „bojóthi szál" a Bánk bán idegenszemléletének alig felmért jelentőségű rétege.
Mennyiségben is terjedelmes a bojóthiak szövege; továbbá: a mű olyan centrális pontjain van meghatározó szerepük, mint: Melinda jelenléte, sorsösszefüggései; a Királyné
elleni lázadás kialakulása; a Gertrudis fölötti erkölcsi ítélet; a végkifejlet konfliktuspárjainak kialakulása; a sors- (szenvedés) -helyszín általánossá tétele a „népek hazájában".
A bojóthiak: spanyol bujdosók, akiket „szünet nélkül gyötré hazafiúi fájdalmuk
a mór bilincsben szenvedő Spanyolország miatt" (Arany János). Bánk apja (a dráma
történései előtt mintegy másfél évtizeddel) tagja volt annak a küldöttségnek, amelyik

5

Imre Király számára aragóniai Constanziát (Alfonzó aragóniai király lányát) feleségül
kérte. Akkor találkozott a két bujdosó bojóthi gróffal, Mikhállal és Simonnal, pártjukat fogta és húgukkal, Melindával együtt Magyarországra hozta őket. A bojóthiak
tehát idegenek, mégis kitüntetett szerepük van a dráma szabadsággondolatának, szolidaritás-interpretációjának, Bánk integritáseszményének világában. Melinda, Mikhál és
Simon a mű erkölcsi hierarchiájának csúcspontján álló alakok közé tartozik. Sorsvonaluk mindvégig mélyen analóg a bánki, a tiborci sorsvonallal, felerősíti azt, és olyan
ponton kapcsolódik össze Petur alakjával, ahol a legfontosabb kor- és létélmény nő
univerzálissá.
Azok közül, akik a Bánk bánt olvasták, tanulmányozták, felfedezték, értelmezték, színpadra vitték, rendezték, játszották, tapsolták, tananyagként feleltek belőle,
másfél évszázad alatt vajon hányan gondoltak arra, hogy Melinda nem magyar? Holott
irodalmunk egyik legszebb magyar nőalakja. A Bánk bán idegenképének, magyarságtudatának (egyedülálló) megfejtetlen lényegénél tartunk. Melinda spanyol, s az persze
igazán mellékes, hogy ezt a bőr színárnyalatai, a hajszín, a gesztusok is kiemelik-e.
(Bár, mint nem egy elemző utalt rá, Biberach hevítőjének gyors hatása, és a délies vérmérséklet között lehet összefüggés.) Nem az a fontos tehát, hogy Melinda a színpadon
is szinte mindig törékeny, tiszta magyar ideálképként jelenik meg. A lényeg, hogy a
szereplők hierarchiájában, a dráma rendszerében, belső értelmében, lelkivilágában, az
ábrázolás és az ábrázolt világ minden mozzanatra jellemző természetében — ezen belül
kiemelten Bánk helyzetében-eszményrendszerében, integritásra való törekvésében és
ennek kudarcában - milyen helyzetet foglal el.
Milyen tulajdonságai állítják Melindát erre a központi helyre? Bizonyos, hogy ha
nem rendelkezne olyan jellemvonásokkal, amelyek őt mint mértéket minden irányba
hitelessé teszik, akkor nemcsak Bánk, de Petur, Mikhál, Tiborc, Ottó számára sem jelenítődhetne meg személyében a minden alapértéket ilyen sokfelé közvetíteni tudó
erőforrás. Melinda „szép, mocsoktalan neve", Melinda „szabad neve" mint a magyar
szabadság kulcsa forgattatik. Tudjuk: Bánk számára a világ, élete minden rétege a hozzá
való kapcsolatban jelenik meg. („Hát a világnak egyik pólusától a / Más pólusig, szerelmeimben, én / Miért öleltem mindent egybe? miért / Mindent? miért te benned ó
Melinda!?")
Mindaz, ami Melindát — a spanyolt - Melindává teszi, a szabad (név), a mocsoktalan (név), a szent (név), a világ minden értékét (egybeölelendően) megtestesítő, a nagy
ügyeket észbejuttató tiszta „hívség", a magyar haza-fogalommal egyenrangú értékfogalomként, egzisztenciális középpontként „működik" a drámában. Amit Melinda Bánkban lát („Szabad tekéntet, szabad szív, szabad / Szó, kézbe kéz és szembe szem..."), az
ő maga is. („Szembe szem", ellentételezi ez, mint összekapcsolódás, magatartás és mérték Ottó korábbi mondatát, amelyben Melinda iránta való érdeklődését feltételezi abban, hogy „a szemem közé se néz".) S mert Bánkkal ő mindenben egy, ezért lehet közös a Gertrudis feletti ítéletben. Aminek lényege nemcsak a magánsors miatti vád
(„Nem csókolom - nem is csókolhatom / Azon kezet, mely utat nyithatott / Lelkem
kirablására..."). Melindának a Királynő feletti vádbeszéde ugyanolyan heves, mint Tiborcé, ugyanolyan univerzális, mint Bánké, ám van, amiben mindkettőt meghaladja.
A magyarság elleni merényletek itt az egyéni és históriai rétegeken túl, a lét elleni,
általános merényletek. Melindának a magyarsággal való összekapcsoltságában a magyar
elnyomottságnak az emberi szenvedéstörténet nagy mítoszai közé való utalása történik

6

meg. Gertrudisszal szembefordulva itt a törvény áruba bocsátása neveztetik meg mint
uralomgyakorlási forma, a nyomorultak még mélyebbre taszítása mint társadalmi-hatalmi procedúra, az erkölcs mártírrá tétele mint univerzális létroncsolás („Koronák
bemocskolója / aki meg- / Loptad királyi férjedet, - kitépted / Kezéből a jobbágyi
szíveket..."), „Áruba tetted a törvényt - nyomád a / Nyomorultakat - mártírrá tetted
az / Erkölcsöt..."

3. A magyarságkép három sűrűsödési helyszíne
A korabeli divatokkal egyedülállóan szembeforduló a dráma idegenképe. Miként
magyarságképe is. A három sűrűsödési helyszín: Petur alakja (maga körül a Békétlenekkel), Tiborc alakja, Bánk alakja. Petur eredendően a mindenkori oppozíció embere.
Erre határozott utalás van: „Hát jut-é eszedbe még a / Testvéri háború? Te ott is Endre / Pártján valál, - s midőn jószágidat / Elszedte Elmerik király..." Tudjuk, hogy
korábban is ő képviselte, vezette a trón elleni akciókat, amikor a király és öccse
között, magyarok és magyarok között volt ellentét. Az ellentét oka a rang és a tulajdon birtoklása volt („jószágaidat elszedte Elmerik"). Ebben - a tulajdonáért vívott oppozíciós harcban Petur Endre oldalán állt, holott Gertrudis (ismertek voltak már
törekvései) akkor is Endre felesége volt. A lázadás szervezésekor Petur bírálatának
egyik sarkalatos pontja most az, hogy Endre szótlanul tűrte a thüringiaiak kincsekkel
való megajándékozását, „Midőn Pozsonyvárban Erzsébetet / Átalvevé Lajos thüringi
herceg / Számára a követség...", „kirakta a szörnyű sok kincseket... Tulajdonunkat
elvevé..." A javak birtoklásának, elosztásának szerepe erősen motiválja az oppozíció
jellegét.
Két fontos mozzanat megemlítendő. Petur lázadó indulatai és Tiborc hatalombírálata között nincs közvetlen kapcsolat. Feltűnő, hogy_Peturnak és Tiborénak nemcsak közös drámai akciója, de közös jelenete sincs. Ok ketten szóba nem állnak
egymással, a két sorsból és lelkiállapotból nincs átjárás a másikba, még csak nem is találkoznak a színen. A másik mozzanat az, hogy milyen figyelemre méltó szerepet kap
a trón ellen fordulók; illetve a trónt oltalmazok céljaiban, sorsalakulásában az elnyerhető, a másnak juttatott, a visszaszerezni vágyott jószág (háttérben a tiborci
nincstelenség). Az ötödik felvonást így indítja az általános helyzetre és hangulatra utaló
információjával az Udvornik, magyar bánok és magyar bánok közötti viszony helyzetmagyarázataként: „Egyéb- / Iránt, barátaim, a vén Myska bán / Legtöbbre ment, mert
elnyeré Zalában / Zelegh jószágot, fiastól együtt. / Hm! mintha más szintúgy megmenteni / Nem tudta volna a királyfikat."
A Peturban (alkatformálóan) sűrűsödő ellentétpárok mentén alakulnak (benne)
ki a magyar-magyar, magyar-idegen, lázadás-királyhűség, szembefordulás-hierarchiába zártság ütközései. Ennyi ellentmondás csak az érzelmi reflexiókban reagálható le,
pontosabban: kizárólag oda szorul a reagálás, mert számára a legkülönbözőbb össze
nem egyeztethetőségek közötti vergődésének az érzelmi-indulati világ a koherens szférája. Innen határozódik meg lelkivilága, reflexiósorozata, ingadozása, nyelve, mentalitása.
A kitörés-latolgatás, föllobbanás-tűrés, indulat-kesergés, elszántság-szalmaláng
ellentétpárok egy-egy jeleneten belül is összesűrűsödnek. Leginkább elementárisán a
második felvonásban, ahol a lázadásra való készültségből a lázadásról való lemondásig
jut el Petur, hogy Biberach hírére (pletykájára?) lobbanjon újra (miközben fel sem

7

merülnek benne az éppen iménti érvei, és önmaga ellen fordított ellenérvei). „Gyalázat! ellágyulhattam?" „bírálja felül" önmagát; ám következő megszólalása (miközben a szerzői utasítás szerint várakozón egy székbe veti magát) újra a „Jó éjszakát!".
Lázadása úgy irányul Gertrudis ellen, hogy bár Peturnak a Király iránti hűsége
vitathatatlan - hiszen maga is részese a zárt hierarchiának - , mégis hatásában Endre ellen is irányul. Ez az alaphelyzet már önmagában sűrűsödési színtere a kialakult ellentétpároknak. Nem tudható (Peturban fel sem merül), hogy a Gertrudis elleni merénylet után mi következhet. Ennek a tervnek a hiánya azért is feltűnő, mert nemcsak
a dráma írásának idején adott az idegen királyné jelenetének szokásjoga, törvénye, de a
dráma történésének idején is (hierarchiaerősítés, külső szövetségek, családi érdekkapcsolatok stb.). Tudjuk továbbá, hogy II. András Gertrudis halála után egy francia őrgróf lányát vette feleségül, ezzel a dinasztikus házassággal nyitva a francia kapcsolat
felé, amelyik akkor a Bizáncra irányuló törekvések erősödését jelentette. A lázadásban
mindvégig érintetlen az Endréhez való viszony, mint a Királlyal való főúri szövetség
(a későbbi nemesi szerződések mintázták ezt a kapcsolatot) megbonthatatlan alapja.
Sokfelé mutató következményei vannak annak, hogy a lázadás előkészítése teljesen távol zajlik Tiborétól, és attól a világtól, amelyet ő megtestesít, s ez utal a szélesebb bázis
hiányára. Látjuk: a Peturt mozgató indulati energiák nem lesznek mindenkiéi, nem általánosak, holott ez a céljuk. Ezekből az energiákból (illetve hiányukból) és a körülményekből jön létre az alapszituáció, amelyben Petur erejét meghaladja az, amit véghez
kíván vinni. Ez indokolja a benne egymást kiegyenlítő, fölhajtó és lehúzó törekvéseket, amelyek olyan pillanatban sűrűsödnek, ütköznek össze és provokálják ki a robbanást, amikor csak a kudarc, a töredék, a roncs maradhat vissza a törekvésekből.
A Peturral (és körülötte a Békétlenekkel) megjelenő mentalitás az egymás ellen ható ellentétpárokban feszülő érzelmi-indulati csapongásban reprezentálja a dráma magyarságképének egyik pillérét.
A másik Tiborcé: Már említettük, hogy Petur és Tiborc nem kerül egymással
kapcsolatba. Ez további következtetésekre ad alkalmat, hiszen: Tiborc is érzelmi ember; az ő elkeseredése is a kirobbanáshoz érkezett; az ő királyhűsége is megingathatatlan. Abból indulhatunk tovább, hogy Tiborc minden megnyilvánulása a Bánkhoz való
kapcsolatában történik meg. Hozzá fordul, előtte tárja fel önmagát, őt tekinti kizárólagos támaszának, az ő kérésére tart Melindával, lesz tanúja halálának, amely Melindát
Bánk helyett éri utol. Tiborc egyszer szólal meg a drámában úgy, hogy nem Bánkhoz
fordul, ám akkor is érte beszél, a Királyhoz („Uram! beteg feleségem s éhező / Öt
gyermekim kínos nyögések az / Istenek irgalmáért felmenő / Végső fohászkodásodat
ki fogják / Zavarni a mennyekből, ha megölöd / Gyámoljokat.").
Fontos megjegyezni, hogy Tiborénak Bánkkal való kapcsolatképessége nem mindenhol jelent párbeszédképességet is. Sőt a legtöbb helyen csak töredék dialógusok
jönnek létre, miközben mindketten e/beszélnek egymás mellett. Mégis: Tiborc magyarságreprezentációját ez a kapcsolat a bánki színtérhez közelíti; dinamikus és kiegészítő
ráfelelést ad, ellentétpárjaként annak, ahogyan a Békétlenek adtak Petur magyarságreprezentációjához statikus és kiegészítő ráfelelést. Tiborc ugyanis nemcsak önmagáért
beszél, nem is csak családjáért. Tiborc - valójában - mindvégig többes számban szólal
meg. Ezért lehet hiteles az intése, mikor Bánk egy erszényt nyom a markába: „...de
adhatsz-é hát mindenik / Szűkölködőnek?" Ezen a képviseleten túl gazdagítja — a drámának a magyarságra vonatkozó önképét is. Elsőül a szociális helyzetrajzzal. Petur

8

a magyart „lévnyalóként", „gyáva lelkek"-ként, „szorongó határozatlanéként többször
ostorozza, míg Tiborc egyetlen közbeszúrással kijelöli a legnagyobb ellentét ütközőpontját, mikor azt mondja: lám a magyar se gondol már velünk, ha a zsebe tele van,
mert „esmérni kell / Az élhetetlenek sorsát, minek- / Előtte megtudhassuk szánni is."
Átfogó erkölcsi ítéletre is képes: „És aki száz meg százezert rabol, Bírája lészen annak,
akit a szükség garast rabolni kényszerített." Ezek mind olyan értékképviseletek, amelyek őt Bánkhoz kötik {„.-él /Még Bánk atyánk - fogom kiáltani") és valóban ő az, aki
mindvégig kitart (az idegen) Melinda mellett, ő az, aki az ötödik felvonásban a leglényegesebb információk birtokában van Melinda sorsáról, és a legélesebb pillanatban
áll ki a teljesen magára maradt Bánk érdekében, a kitartással, a húséggel is gazdagítva a
mentalitást, amely testet ölt benne.
Itt érdemes utalni arra, hogy Tiborc szövegének több részletét idegen művekből
vette át Katona. Ez ugya. is a tényen (s a korabeli szokásokra, cenzúrára stb. való utalásokon) túl világpanasszá is tágítja azt, ami Tiboréban panasz, átfogóan, emberi szenvedélyként árnyalja azt, ami szenvedés. A hűséget is, a lázadást is tág lét-értékáramkörbe köti be.
Bánk „előtörténetének" több mozzanatára utal a szöveg. Négyre kiemelten: hogyan vallott szerelmet Melindának, hogyan védte meg (huszonhat évvel korábban) Tiborc őt és apját egy velencei katona kardcsapásától, hogyan találkozott még az Endre
és Imre közötti viszály idején Peturral, valamint felidéződnek az „Árpád és Bor vére
közt / Folyó..." dolgok is. Ugyanilyen értékű azonban az előzmények közül Bánk
apjának viselkedése, midőn a spanyol menekülteket megvédelmezi és Magyarországra
menti. Az elnyomott idegen hazafi iránt mutatott szolidaritást Bánk a Melindával
kötött házassággal felerősíti. Az öröklött családi mentalitás, amit mindvégig képvisel,
része az integritásra törekvő személyiségjegyeknek. Emberi magányában - drámai értelemben vett különállásában-magárahagyatottságában - csak a bojóthi Melinda, és a német szövegrészeket is magyarított monológrészekként megszólaltató Tiborc a társa.
Bánk - már a hierarchiában elfoglalt helyzete miatt is - a magyar és magyar közötti ellentétek állandó kereszttüzében áll. Utalás éppen elég történik a korábbi
Endre-Elmerik (András-Imre) közötti viszályra. Ez is nem egy tanulságot jelentett
számára annak felismeréséhez, hogy a történelem menetének ellentétei-küzdelmei nem
egyszerűsödnek le a magyar és az idegen közötti ellentétekre. Valójában Peturral vitázva is ez az a pont, ahol legélesebben válnak szét az útjaik. Két mentalitás ütközik meg,
amikor Petur szemébe vágja: „...belőled most a nemzeti / Rút gyűlölet, nem az igazság
beszél." A legerősebb hivatkozás, a királyhoz való hűség helyére - amivel pedig nyilvánvalóan Petur fölé tud kerekedni - állít itt valami mást. A Peturt érintő bírálat alapja
a lét teljes értékvilágát kereső, egy univerzális emberi helyzetben támpontokat állító
mentalitás, amelyet át kíván sugározni egész környezetére. Árra, amit az előbbi mondatok folytatásaként a Békétlenekhez fordulva mond, azok egyszerre válaszolnak {Mind:
Gyerünk!); így lesz a „nemzeti rút gyűlölet"-tel szemben megfogalmazott igazságigény
nemcsak Peturt érő éles kritika, és az összecsapásban egy tartós érték felülemelkedése
az indulatokon, hanem az egész jelenet egyik cezúrája (drámai értelemben is erőátrendező pontja), amelyben Bánk a „Gyerünk"-et kiprovokálva egy magasabb értékrendű
magyarság-önkép mellé állítva téríti el Peturtól a Békétleneket: „Jertek velem magyarok! Szánjátok őket, / Mert nem gonoszságért gyűlöl, hanem / Ázért, mivel más más
köntöst visel."

9

Koherensen elrendeződnek a dráma szabadságeszményének rétegei: az idegen elnyomóval való szembeszegülés; az emberi szabadság - mindenkire, magyarra, idegenre
egyaránt vonatkozó - megoszthatatlan igénye; a Zrínyitől Adyig tartó vonulatba integrálódó magyarság-önkép.

4. A kommunikációképtelenség nyelvi alakzatai
Mindazok, akik a dráma lényegi rétegeihez eljutottak, szembetalálkoztak a Bánk
bán nyelvének „egyéniségével". Szerb Antal (összegezve és továbbgondolva a korábbi
száz esztendő felismeréseit) kiemeli, hogy a dráma nyelve élesen elütött korának ízlésétől: „...a nyelvújítás előtti nyelv volt, annak is egy különös egyéni variánsa". Szerb továbbá extatikus szóművészet kiszabadulásáról beszél, melynek ereje „tömörségében,
kihagyásaiban, patétikus felkiáltásaiban van... Az ej, egy vagy több felkiáltójellel Katona kedvenc szava. Hősei nem szívesen beszélnek, darabosan jön ki belőlük a mondat,
és gyakran a fele benntörik, mint a darázs fullánkja... egy (dráma) sincs, amelyben a
drámai nyelv annyira a végsőkig feszült indulatok nyelve volna, amelynek minden
mondata annyira a vihar előtti párázattól volna terhes és villámot hordozó... alakjai
nem beszélnek, hanem kirobbannak. A szabályos párbeszéd ritka a Bánk bánban. Emberei vagy szónokolnak, vagy félmondatokat kiáltoznak egymásra, vagy leggyakrabban
mindegyik a maga izgatott monologue intérieurjét folytatja, és nem figyel a másikra."
Németh László A rejtélyes költő című esszéjének születésideje majdnem megegyezik Szerb Magyar Irodalomtörténetének kiadásával. Egy vonalon haladnak a
nyelvről szóló elemzésükben. Németh erőteljesebben húzza alá a nyelv mentalitást kifejező erejét és szerepét. O is abból indul ki, hogy a drámában az emberek vagy nem
egymással, hanem egymás mellett beszélnek, vagy hogy miközben az egyik beszél,
„a másik csak agya ködén át hallja... Katonának a vers összeszorította a torkát, fojtogatása közben csak a leglényegesebbet kiálthatta ki. A könnyű áradozások után megtanulta a küzdelmes kifejezés gyönyörét."
Tiborc kommunikációképtelensége a nyelvben, a meg nem hallásban „csak" kifejeződik. Igazi indítéka - a monologikusság, párbeszédképtelenség oka - , hogy más
létrétegekből szólal meg, mint amilyenekből Bánk beszél. Tiborc síkja: a lét és tárgyi
feltételei; Bánk síkja (a vele való találkozás idején) a magánérzelem és az elvont eszmék
világa. Bánk és Petur egymással való dialógusképtelensége azon alapul, hogy lehetséges-e párbeszéd addig, amíg nincs valamilyen közös - áthallásra alkalmas - belső színtér. Petur indulati-gyakorlati, Bánk államjogi-elvont érvelése elsuhan egymás mellett.
Mindkettő akkor képes csak „észre venni a másikat", amikor a (közös) érzelmi sík
megteremtődik. Ez egy jeleneten belül (először) a Királyhoz való közös hűségre, illetve
Petur apjának emlékére való hivatkozásnál történik Petur részéről, és Biberach Melindáról hozott híre után (másodszor) Bánk részéről.
Mindez törésekben-töredékekben, nyelvi alakzatok kifejeződéseiben manifesztálódik. A lényegük az, hogy időben-térben össze nem találkoztatható dimenziókból
szólnak ki a „hangok"; az egymástól való mélyebb eltávolodás-elszakadás mozgatja a
szituációbeli kölcsönös meg nem hallásokat. Ez sűrűsödik (aztán) össze a mentalitásokészjárások változatainak mély azonosságában. Az a tragikus, hogy a megértések,
összetalálkozások éppen a közös irányból érkező, és közös irányba futó sorsok között
nem jönnek létre. A zárt monologikus helyzeteknek és ezeknek a (mélyben) közös vi-

10

lágoknak az ellentéte rárétegeződik világkép (cselekvéskudarc) és forma (cselekményesség) ellentétére, felerősítve azt; az így létrejött feszültségtengerben, mint kommunikációs síkban mindenki, mindig feldúltan, izzón, sisteregve szólal meg.
De nemcsak a figurák között vannak a találkozásokat lehetetlenné bontó elválasztó dimenziók, az egyes figurákon belül is. Legfeszítőbben Bánkban. Az első rétegben látható - a figurán belüli feszítő ellentétként - a Királyhoz való hűség jogi rendje
és egy tágabb erkölcsi rend közötti feszültség. Ennek nyelvi konzekvenciái a magasabb
erkölcsi tudat kifejezése és az időszerű világ ténye közötti párbeszéd-képtelenségben
jelenik meg nála. Bánk elfulladásai, kitörései, magábahúzódásai, párbeszéd-akadályai (az
ily módon nyelvileg is megjelenített mentalitás és észjárás) abból az ellentétből fakadnak - ezt reagálják le ismétlődő nyelvi alakzatokban - , hogy nincs, nem lehet termékeny párbeszéd az etikai inspirációktól mozgatott lelkivilágtudat ember- és hazaeszménye, valamint egy, a k..znapiság mulandó gyakorlatában jelenlévő hatalom vezérelte
ember- és hazaeszmény között.
Szemügyre vehető egy különös jelenség Tiborc alakjában. A legmélyebbre taszított ember, a legnagyobb nyomorúság fölénye. Ami nem egyszerűen elesettségének,
illetve annak a szociális igazságnak, népsors-manifesztációnak a kifejeződése, amit
alakja sűrít. Tiborc magánya - éppen az előbbiek miatt - a legnagyobb a drámában: a
minden irányba kiszolgáltatott ember (dramaturgiailag is fontos) magánya. Ahhoz,
hogy ebből a mélységből magasra, mintegy a többiek fölé tudjon kerekedni, egy különleges „emeltyűre" van szükség. A fölény az, amely abból az emberből árad, aki létének — szubsztanciálisan a tág emberi létre kiterjeszthető - igazságai között marad
(beszél) akkor is, amikor nem talál meghallgatásra. Ez fölveti a kérdést: nem alapvetően
alkalmatlan-e bármilyen kommunikáció (miközben mindenkit valami, a dialógus tárgyán kívül más foglalkoztat) annak az emberi egzisztenciának megőrzésére, amely
változásai közben is a léte tartós pontjaiból építi ki a szavak hadállását. Tiborc
felülkerekedéseinek tágabb értelmezéséhez emlékeztethetünk Roland Barthes szavaira:
„Aki elfogadja a kommunikáció »igazságtalanságait«, aki még akkor is fesztelenül,
gyöngéden beszél, amikor nem kap semmi választ, nagy fölényre tesz szert..."
Miként, aki (viszont) mindenre olyan módon ad választ - mindvégig párbeszédre
kész és képes, és folytat is párbeszédet, ám úgy - , hogy semmire nem válaszol, az hiába
áll a hierarchia legmagasabb pontján, semmiféle (valódi értéktartalmakat megjelenítő)
fölényre nem tud szert tenni. Endre mindenre válaszol, mindenkivel párbeszédet folytat, ez azonban (mint észjárás) kvázi-dialógus. Endre akkor sem mond semmit, amikor
beszél. Miközben kitakarja érzelmeit - veszteségérzetét-gyászát, megrendülését, tanácstalanságát - , szavakkal takarja el gondolatait, terveit, belső döntés-előkészületeit.
A sorozatos, egymásra rétegeződő disszonanciák, a töredékek-ütközések, az ezeket kifejező nyelvi szerkezetek ismétlődő motívumai szakadozott kapcsolatokkal töltik ki a mű belső tereit. Kiépülnek a megszakadások, ellentmondások, LÉTHIBÁK, mint
a világszemléletet (többféle áttétellel) kifejező lényegi jegyek és mint alkotói-dramaturgiai megoldatlanságok (egy nagy, egyedülálló, teljesen újszerű vállalkozás velejáróiként). Másfél évszázad értelmezéseiben, vitáiban, színiváltozataiban ezek a LÉTHIBÁK és
írói hibák teljesen egymásba mosódtak. A (szokványos) dramaturgiát, jellemépítést,
színhelylogikát stb. illető bírálatok annyira a középpontba kerültek, hogy a „kettőshibán" belüli alapvető különbözőség sem elméleti, sem gyakorlati (napi kritikai) problémája nem merült fel. Ezért mindenekelőtt az tisztázandó, hogy tehát vannak olyan

11

ellentmondásai-hiányai a Bánk bánnak, amelyek írói, dramaturgiai tapasztalatlanságból, kidolgozatlanságból, megoldatlanságokból adódnak. Itt, most az köti le figyelmünket, ami a Bánk bán hiányaiként szerepel másfél évszázada az irodalomban-színházban-köztudatban, holott éppen, hogy a mű eszméjének, mentalitásának a kifejeződése: mint a megoldatlanság, az ellentmondás, a szaggatottság, mint a részek
(mondatok-érzések) közötti kapcsolathiány, továbbá mint az egészre kiterjedő redukció, amely nem írói megoldatlanságként, hanem írói bemutatásként funkcionál; amikor a redukció nem gyöngítés, hanem drámaépítő; összefoglalva, ahol mindez nem
(drámaírói-színpadi) baki, hanem egy éjszakai utazás szabályzattana. Olyan drámai
időben-térben való jelenlét, amely a sötétség állomásai között és belső helyszínein valósul meg. Az ilyen térben szervesen következnek a bezártságban kialakuló lelki reakciók, elfulladások, kitörési kísérletek, fóbiák, illetve - az ilyen időben - a botorkálások,
tapogatódzások, eltévedések.
Ezek a „hibák" azonban magát a drámát adják ki, teszik azzá, ami; művet
konstituáló elemei a Bánk bánnak. Aki ezt nem mérlegeli, az (körülbelül) úgy jár,
mintha a tiszta tudat megjelenítését és működtetését kérné számon egy olyan műtől,
amelyik arról szól, hogyan jelenik meg, hogyan működik a tudat homálya, zavara,
hamissága.

5. Az ötödik felvonás
A Bánk bán ötödik felvonásának könyvespolcnyi irodalma van; ha kötetbe
gyűjtenénk a színházi rendezőpéldányokat, a színészi, színikritikusi véleményeket,
amelyek erről a felvonásról szólnak, legalább még egy könyvespolcnyit tennének ki.
Az elemzésrengetegben két határozott út épült ki másfél évszázad alatt. Az egyik: az
ötödik felvonás - utójáték, hiszen Gertrudis halálával, Bánk erkölcsi bukásával a drámának vége. A másik: fontos szerepe van az ötödik felvonásnak, ugyanis itt történik
meg a katarzis - mint a dráma egyik huszadik századi értelmezője mondja - , itt veszi
át, s viszi tovább Bánk bán igazságát nemzeti méretűvé tágítva a Király.
Abból indulunk ki, hogy mindkét álláspont idegen Katona drámájától; abból indulunk ki tehát: ugyan szó sincs arról, hogy a dráma a negyedik felvonással véget érne,
ám ugyanennyire nincs szó arról sem, hogy az ötödik felvonás a katarzis, az egymásra
találás végjátéka volna.
Hol, milyen színtéren zárul a dráma?; mi az, ami lezárul? Az ötödik felvonás: az
éjszakai hangzások ódája. Nincs időpontjelölés, ámde a színtér ugyanolyan zárt, mint
az előző felvonásokban, és a hátteret betöltő fekete kárpittól még sötétebb. Katona
színileírásában sehol nem utal (akár kívülről beszűrődő) fényre. A gyászruhákban tovább feketéllik a hátteret fedő kárpit. A centrumban elhelyezett koporsó is az általános
sötétség-gyász-homály megtestesülése. Halálszíntér az ötödik felvonás: Gertrudis, Melinda, Petur és Ottó halálának, illetve felravatalozásának az ideje; a halálokhoz kapcsolódik Bánk és Petur egész „házanépének" meghurcoltatása-kiirtása is. Az éjjeli alászállás
(nagy utazás): folytatás. Ezen a színtéren ér véget Bánk útja, mint az integritásért folytatott küzdelem története. Az Előjáték idején a királyi palota felé vágtató lovas a sötét
palota-kripta színtéren marad végleg magára, története így zárul le, nem a negyedik
felvonásban, a Gertrudison vett elégtétellel.

12

Mi történik a Királyné halála után Bánkkal az ötödik felvonásban? „(Egész elszánással belép... Nyakláncát odaveti): Király! Gertrudisod koporsó- / Aljára vágom a hatalom jelét - / Ott van. Vereslik is még vére rajta." A megszólítás nyers, éles („Király!");
megfigyelhető a Királynénak, mint kizárólag a Királyhoz tartozó személynek említése
(„Gertrudisod"); megfigyelhető a mozdulatot (a nádori felségjel odavágását) kísérő szavakban a hierarchiából való kilépés eltökéltsége ( koporsó- / Aljára vágom a hatalom
jelét"), a tett kihívó és visszavonhatatlan vállalása („Ott van. Vereslik is még vére
rajta."). Az integritás kivívása és őrzése nem csupán a Gertrudison vett elégtétel, hanem annak indoklása is (rögtön látni fogjuk, mi ez az indoklás), és a hierarchiával való
szakítás. Az önmagát minden köteléktől megszabadító személyiség számára nem ütközik nehézségbe, hogy számot adjon (környezetének is, önmagának is), mi az a TÉT,
amely őt nemcsak a tettre, de a tett értelmezésére készteti és alkalmassá teszi. A szó és
mögötte Bánk egész énje kivilágosodik a döntésben. Oly egyszerű minden: „Szükségtelen beszélni tetteit: / Felért az égre a sanyargatott / Nép jajgatása s el kellett neki /
Akármiképp is esni..." Fontos itt a „szükségtelen" is, és az „akármiképp" is. Az éjszakai
utazásban a napnál is világosabban átláthatóak tehát Gertrudis tettei; s ezek maguk
után vonják, hogy (akármiképp) véget kellett vetni ezeknek a tetteknek. Miért?
hogy
hazánk / ne essen el polgári háborúban!" Bánk számára a haza ezen a ponton
emelkedik a hierarchia fölé. Megtörténik a szétválasztás mint az integritásra törekvő
személyiség önmeghatározása és tette.
Hosszan kitartott pillanata a drámának az önmagát kötöttségeitől elszakított ember integritásának kinyilvánítása. Bánk e magaslati helyzetében a Kőgörgető mitikusmodern pillanatát éli át: a visszagördülés előtti pillanatot. A gyorsuló zuhanás, ami
majd következik, nemcsak az ötödik felvonás, hanem az egész dráma kibontakozása és
betetőzése. A kaland utolsó szakasza. Bánk még mindig nem ingott meg, szilárdan áll
szuverenitása tudatában. Az első „kimozdító" erő Petur vádja. Solom, aki a Király
néma utasítására kisietett a trónteremből, arra a hírre, hogy „Hurcoltatik Petur bán és
egész / Háznépe lófarkon", visszatér: „Késő! kiszenvedett már - gyermekeit / Kérdezte. Egy átkot nyögött ki még / Nagyasszonyunkra és az alattomos / Gyilkosra..."
Bánk hallja Solom szavait: „Petur engem átkozott alattomos / Gyilkosnak -";
próbálja azért visszanyerni kizökkent egyensúlyát, megismétli a mondatot, de hozzáteszi: „- ámde őt is átkozá!" (Gertrudist). A Király híveit szólítja fel, hogy vívjanak
meg Bánkkal az „Árpád és Bor vére közt / Folyó dologban" egyedül bíróként fellépő
Magyarország nevében. De: „Nincs senki..." A némaság azonban Bánkot most már
nem erősíti. Rajta Petur átka, amit Solom tovább erősít („»Ártatlan« - ezt nyögé utolszor az / Elhunyt szerencsétlen, hallotta ezt ősz / Atyám - az ő szavára megvívok"), és
Myska is kinyilvánít, „orozva-gyilkolónak" nevezvén Bánkot, amivel „föladja" a végszót a Királynak Gertrudis ártatlanságáról (Endre azonnal elfogadja): „Úgy hát átkozott legyen, ki a nemes / Kardot belemártja egy alattomos / Gyilkosnak a vérébe -".
Mikhál megszólalása az alágörbülés következő fokát jelenti Bánk számára, hiszen
már úgy beszél, mintha Bánk vétke nemcsak nyilvánvaló volna, de hívei számára is
olyan irtóztató tett, ami miatt végérvényesen erkölcsi ítélet alá kerül. Ellenfeleinek, az
udvariaknak a hangulatát-ellenpontját mintha Mikhál is igaznak tartaná, amikor Bánk
gyermekét így menti:
Ez, szegény, nem vétkezett, mint / Az atyja, - ezt fogom
kiáltani - / Magyarok! nem ölte ez meg a királynét, / Nem pártütő ez, mint az
atyja..." De Bánk továbbá arról is értesül, hogy a bojóthiak „tűz, víz, veszély és gyilko-

13

sok" között megint csak bujdosókként indulnak el száműzetésük körforgásában, miközben az egész udvar elfordul tőle („Királyi gyilkos! El vele!") Következik Melinda
még az öntudat megmaradt töredékeit is semmivé foszlató halálával való szembesülés,
Bánk teljes önmaga ellen fordulása („nem ezt akartam én"), Tiborc alávetettségének
(Tiborcként való önmegszüntetésének) ténye, ami után Solom is csak szánakozik rajta már, mint olyan személyen, akit semmi más nem kapcsol a világhoz, csak veresége,
magánya, szánalomra méltó volta („Nézd, uram, e csüggedést!...") Az alágördülés utolsó szakasza: Bánk önmaga minden törekvését önmaga teljes megszüntetésével semmisíti meg: „Vég semmiség az én ítéletem -"; és ama NAGY KALAND befejeződéseként:
az angyal, mely jegyezte / Botlásaimnak számát... Könnyes tekintettel törölte ki /
Nevemet az élet könyvéből."
Mi töri meg Bánkot? - hallatszik a kérdés másfél évszázada. Gertrudis halála?
Gertrudis megölése miatt való elítélése saját hívei által? Melinda halála? Kérdezzük inkább így: mi semmisíti meg Bánkot? Nem „ez", nem „amaz". Minden, együtt. (Ezért
sem fejeződhet[ne] be a dráma a negyedik felvonással.) A bukásba az sodorja, hogy az
önmaga elé tűzött cél meghaladta erejét. Minden akadályozza, ami éri őt, integritásának
megvalósítását (s a megvalósítással önmagának a haza szolgálatára való alkalmassá formálását). Abban a világban nincs út arra, amerre ő elindult; az integritásvágy attribútuma az ember számára a zsákutcába jutás. Minden hamis, („...minden e szerént tehát
hamis / S megcsal, - keresse bár az ember a- / Hol akarja — legtisztábbnak mutassa /
Magát, de egyben mégis mocskos az.")
Végső helyzete: a semmi. O mondja ki: „Vég semmiség az én ítéletem -". Ez a
semmi az ő létállapota, s egyben a dráma végső világállapota. Mindenki, aki Bánk
„köréhez" és Gertrudis „köréhez" (Arany János beszél így róluk) tartozik, meghal, leépül, menekül, eltűnik az ötödik felvonás végjátékában.
Ezt a semmit kell Endrének átstilizálni, „meg nem történtté" tenni. Véghezviszi.
Egyetlen felvonásra van csak szüksége hozzá.
Ahogy az ötödik felvonás előrehalad, egyre világosabb lesz, hogy Endre siet;
Endre fél. Ezek nyomós okok. Ha nem lennének ilyen súlyos indítékai, az olyannyira
árnyat vetne alakjára, hogy bábként kellene kezelni őt. De miért siet? Vissza kell térnie
mielőbb Halicsba. Amit ott elkezdett, be kell fejeznie, nem szólva arról, hogy hadjáratot - különböző irányokba - tovább kell vinnie. És mitől fél? A félelem, ami eltölti,
kettős. Fél a felbolydult helyzettől és fél az ítélkezéstől.
Endre áttekinti annyira a felbolydult udvar, a lázas ország, a külső hadjáratsorozat összefüggéseit, hogy nem kockáztat egy kiszámíthatatlan következményű ítéletet a
Királyné megöléséért. Nem mer egy ilyen ítéletet meghozni, ezt viszont csak magának
meri bevallani. A konstelláció olyan, hogy a dolgok elsimítása kedvéért el kell szakítania a Gertrudishoz fűzött szálakat, mert a „polgári háború" veszélye realitás. És a
gyenge, a könnyes szemű Király ezt jól tudja. Gertrudis tehát beáldoztatik. Ez a Királyné második halála: „Magyarok! Előbb mintsem magyar hazánk - / Előbb esett el
méltán a Királyné!"
Ebben a színjátszásban kapja meg értelmét a lezárás: „Magyarok! igen jól
esmérem - szeretnek, / Enyimek! - Hogy ily nemes szívekkel egybe / Férkezni nem
tudtál, Gertrudisom! Ez a hierarchia csúcsán álló, biztonságát visszaszerzett ember
végső álarca. „Magyarok! igen jól esmérem..."; láttuk, mennyire ismeri Endre a nemzet, az udvar helyzetét (benne például Tiborc sorsát, Petur vádjait, Gertrudis köreit).

14

„Enyimek..." - folytatja. Látjuk, kik és mennyire. Mindazok, akik a Királyt közvetlen
érdekhívein túl körülveszik, ebben a tablóban már a felszámoltak, a vesztesek között
vannak - holtukban, netán még életükben: Bánk kiiktatva minden további jelenlétből,
Petur és híve elpusztultak, Tiborc magára maradt, Melinda halott, a bojóthiak emigrálásra készülnek. Az új megegyezés mindenkit kirekeszt az „Enyimek"-magyarok közül,
akik a dráma értékrendszerében a magas szintet képviselték. Akik a körben, Endre
körül maradnak, mint hívek és jutalmazottak, azok éppen úgy asszisztálnak az új érdekküzdelmeknek, mint amennyire egyetlen szavuk sem volt Gertrudis és „köre" befolyása ellen. Az értékpusztítás minden értékre kiterjed. A rend, aminek ez lett az ára,
látszatrend.
A fény csak a fegyverek vasáról csillan vissza a homályban, amikor Solom az udvaroncok közül az első helyre lépve (mély tisztelettel hajtja meg magát. Mindenik azt követi, s kardjaikat a király előtt lerakják.) Ez a fény megegyezik azzal, amiről Petur a
végső „Jó éjszakát!" előtt gúnyosan mondja: „Lopott fény!" Ez a fény nem világít meg:
eltakar. Egy meghamisított helyzetet stilizál hódolattá, megoldássá. A hierarchia mozgástörvényeit fedi el. Mintha az idegenek (Gertrudis és köre) eltüntetésével bármi
megoldódott volna. Tudjuk, miféle - változatlan - küzdelmek következnek; tudjuk, ki
lesz Gertrudis utódja; tudjuk, miképpen dúl tovább a testvérharc rokonok és rokonok,
magyarok és magyarok között.
Senki nem jut el sehová, miközben mindenki végigélte a sorsát. A léthelyzetben
semmi nem változott meg, ám mégis - egy kisszerű mechanizmusban - minden mintha
más lenne, holott csak átstilizálódik egy központi érdek akarata szerint. A manipuláció
kizárja a katarzist. Nézzük ebben az értelemben nemzeti archedrámának a Bánk bánt.
A látszatrend manifesztálódik benne. Ami ezzel együtt jár: a katarzishiány. Minden
visszafojtódik, mindenen átrohan az idő (sietni kell vissza Halicsba).
Hozzátartozik ehhez az udvari körnek „magyarságként" való átstilizálása is.
„Magyarok!... Enyimek!" - dönti el a behódolókról a Király. Miközben Bánk, Petur,
Tiborc ott, ahol. A halálban. A semmiben. Itt a magyar asszimilálódik a magyarhoz
(a bojóthiak már sehol, Gertrudis és pereputtya már sehol), a magyar udvornik ritterek
a magyar királyhoz. Katona saját létélménye (magánya, társtalansága, elnémulása) nemcsak az abszolút uralkodó személye iránt érzett tiszteletét nyomja el - mint a drámában konstituálódó létszemlélet - , de határozottan érzékelteti az abszolút monarchikus
államgépezet minden jobb erőt roncsoló hatását, I. Ferenc diktatúrájának mélypontján,
a tízes években. Ahogy a drámában a „Király helye" a környezetét, úgy asszimilálja
magához azt a nemesi nemzettestet a korszak hierarchiája, amely aztán hosszantartóan
és kiemelten a maga érdeke szerint képviseli a nemzet sorsát és jövőjét; közben az egész
magyarság nevében nyilatkoztat ki.
A semmi átstilizálása a hódoló kardok csillogásában végbement. A kép - amelyből minden jobb erő a silány által, minden jobb magyar a másik magyar által
(Gertrudis nélkül is) kirekesztve - a hamis helyzet tablójává tágul: a Király (Fel akar sietni a holthoz; de elibe akadván a lépcsőkön álló gyermekei, azokhoz általölelve, letérdepel.)
A kezdet idején a palota felé vágtató (köd)lovas némán és mindenkitől elfeledetten a
sötétben. Egy másik ló - hogy Halicsba vágtasson vele vissza - Endrére vár a palota
kapujában.
*

15

Ezzel a publikációval az volt a célom, hogy fiatal diákolvasóim, valamint tanárolvasóim figyelmét felhívjam azokra a kérdésekre, amelyek nemzeti irodalmunk, és
vele egész kultúránk tágabb, még megválaszolandó kérdéseihez vezetnek tovább.
A Bánk bán nemcsak mint irodalomtörténeti téma, színházi probléma, de mint iskolai
tananyag is elemi része közgondolkozásunknak. Több mint másfél évszázad alatt
könyvtárnyi munka született a műről, az előadásokról, s magukról a drámáról szóló
.legjelentősebb munkákról. Tudatában vagyok annak, milyen nagy felelősséggel jár egy,
már szoborrá avatott nemzeti archedráma gyökeresen másféle megközelítése, és irodalmunk óriásainak a drámáról szóló munkáinak kritikai elemzése. Ezért az ifjúság, a
tanári társadalom és mai kritikai-színházi életünk jeleseivel való párbeszédként feladatomnak tekintettem, hogy Vörösmarty kritikájától kezdve Gyulai Pál, Arany János,
Péterfy Jenő, Rákosi Jenő, Beöthy Zsolt, Hevesi Sándor, Horváth János, Szerb Antal,
Németh László, Waldapfel József, Sőtér István, valamint mások, illetve az elmúlt két
évtized Bánk bán-kutatóinak munkáit és százhatvan esztendő magyar színjátszásának
megközelítési dilemmáit is bemutassam-elemezzem, a nagy elődök Bánk bán-képével
lényegi pontokon ellentétes műértelmezést tartalmazó munkámban. Azzal a meggyőződéssel ajánlom olvasóim figyelmébe könyvemet - gondolataim itt összefoglalt részleteit - , hogy nemcsak egy műről, egy mű megközelítéseiről van szó, hanem tágabban
egy kultúráról, mentalitásról, vagyis arról, ami mindannyiunkkal és a történetünkkel
azonos.

Sándor Iván Bánk bán-könyve az 1993-as könyvhétre jelenik meg Vég semmiség címen
a Jelenkor Kiadónál.

16

