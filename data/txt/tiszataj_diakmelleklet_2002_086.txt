A TISZATÁJ DIÁKMELLÉKLETE
2002. NOVEMBER

86. SZÁM

ALFÖLDY JENÕ

A lelkiismeret szava
ILLYÉS GYULA: PIHEGÕ
Én alig hogy kelek,
feküdni vágyom,
egy-kettőt lépdelek,
megállok, pihegek,
terülnék el megint az ágyon,
hol sűrű csönd hizlal, – minek,
mért is futkosnék a világon?
Toll, papír is nehéz,
nehéz karomnak
és karom is nehéz
akaratomnak és
magam is sok vagyok magamnak;
szemem küszködve néz,
elejti, amit megragadhat.
Száj, váll, tag, nyak, derék
rendre elárul;
mi egybefogna még,
lazul a kötelék;
terjednék, mintha áradás dúl,
egy országé a renyheség,
mely engem választott lakásul.
Fekvén is, mint halott
s ily óriásra
dagadván fáradok,
tenger súlyt hordozok,
mert minden új emlék egy mázsa!
maga a föld vagyok,
a mindenség ős lustasága.

ILLYÉS GYULA
(1902–1983)
Minél többször elolvassuk,
minél többet töprengünk a
Pihegő című versen, és minél
inkább a roppant életmű
részeként gondolkodunk róla,
annál hajlamosabbak leszünk
arra, hogy furcsa, egyedi
voltában is Illyés fontos költői
vallomásának tartsuk.
[…]
A lírai pillanatról van szó,
mely akkor is jogos, ha az
életmű minden más
megnyilatkozása külön-külön
– és egészében is – ellene szól.

Terjedelemre is nagy életművéből ezúttal nem azért esett választásom Illyés Gyulának erre a versére, mert legfontosabb, noha ritkán emlegetett művei közé tartozónak
vélem. A költő maga sem válogatta be a Pihegőt a Konok kikelet című, szívéhez legközelebb állónak ítélt verseit tartalmazó kötetébe (1981). Mégis úgy vélem, a költő
egyik lényeges tulajdonságát járhatjuk körül e költeménye örvén. Különösen, ha némi
kitekintéssel is élünk a mű környezetére.
A költő most szemügyre veendő sajátsága nem egyéb, mint – ne féljünk a szótőismétléstől – alkotói alkata. Kivételes rögtönző képessége és munkabírása, melyről
ilyesféle tréfás mondásai voltak: prózát a bal lábával ír, aki költő. Szorgalma, melyet
a múzsáktól ritkán látogatott vetélytársak hol irigykedve, hol az irigységet megvetésbe
csomagolva emlegettek. Holott önmagában sem a bőbeszédűség, sem a szófukarság
nem erény, nem vétek.
Ha a megírt verssorok mennyisége érték volna, akkor bizonyára a 18. századi
grafomán, Kalmár György állhatna a magyar költészet élén, akiről Weöres Sándor Három veréb hat szemmel című, régiségeket és furcsaságokat felvonultató gyűjteményéből
szerezhetünk ismereteket. Kalmár verssorainak száma alighanem meghaladja tíz klaszszikus költőnkét összevéve, akkor is, ha közéjük soroljuk Arany János, Kosztolányi
Dezső, Szabó Lőrinc, Weöres Sándor s még néhány terjedelmes költői életmű birtokosát. A nagy mennyiség, Illyés szerint is, annyira nem értékszempont, hogy erről nyilatkozva többre becsülte azokat az életműveket, amelyek elférnek egyetlen, zsebre
vágható kötetben. Kedvenc költői közül Catullust, Villont, Berzsenyit, Mallarmét említi. Válogatott verseinek előszavában azt fejtegeti, hogy tömörebb költészetet mondhatna magáénak, ha lett volna több ideje s nyugalma. Más írásaira támaszkodva hozzá
tehetem: …és ha nem maradt volna benne minden verse befejezése után valami szorongató hiányérzet vagy elégedetlenség, mely új és új nekirugaszkodásra késztette.
Ám ugyanebben a rövid előszóban olvasom ezt is: „Vannak lírikusok, akiknek
életműve egyben életregény: személyük bestsellerek hőseivel vetekszik.” És megtoldja
ezt még egy mondattal, mintegy következésképpen: „A munkájukkal ható művészek
vonzanak.” Illyés úgy írja verseit, mint aki költői életrajzot, naplót vezet. Önellentmondás volna, ha eleget tenne annak a prózában elejtett sóhajának, hogy elég lett
volna megírnia ötven–száz legfontosabb versét. Verseinek életrajzi folyama (mely nem
azonos a versek sorrendjével!) ugyanolyan fontos, mint Ady ciklusokba rendezett kötetkompozíciói. És nemcsak az életrajzi folyamatra való tekintettel, hanem azért is,
mert az életmű egyúttal történelmi dokumentum is ország-világ jó fél évszázadáról.
Úgy vélem, ez máris megfelelő látószögbe helyezi a Pihegő című verset, amelynek élethelyzete maga a munkaképtelenség állapota. Egy percnyi kihagyás, és máris tartania
kell az áramlás megszakadtától.
Ilyen fontos tehát a költészetben a szorgalom, az állandó munkaláz?
Azt hiszem, igen. Akkor is, ha vannak költők, akik hosszú hetekig, hónapokig látszólagos semmittevésben lézengenek, de közben a végső szót keresik titkos lázban, korántsem meddő várakozásban; állapotuk a várandós asszonyokéhoz is hasonlítható.
A szorgalom és a munkaláz helyett inkább termékenységet mondanék. Ez több mint
a szorgalom, több mint a mennyiséggel mérhető munka. A teremni, teremteni szóval
tartozik egy bokorba. A „termel” igét leszámítva, ez a szóbokor természeti erőket
éreztet, s arra utal, hogy a termékenység az igazán értékes tulajdonság. A parányi mag
olykor évekig szunnyad, hogy egyszer kihajtson, és terebélyes fa növekedjék belőle.

2

Sejthető, hogy amikor a közismerten sokat író Illyés Gyula a kicsi, de a lehető legnagyobb fajsúlyú költői életmű iránti nosztalgiával nyilatkozik, csupán az igazság egyik
arcát vetíti elénk. Nem a közösségi, hanem a „személyes” oldalát. Az elégedetlenség akkor
is ott motoszkálhat a költő tudata mélyén, amikor legsikeresebb műveit bocsátja közre.
A költészetben nincs felső határ, nincs elérhető végcél. Szerencsére. Ha Illyés úgy dönt például az Óda a törvényhozóhoz megírása után, hogy immár elmondta azt, ami az emberi alkotásról elmondható (hiszen mi, olvasók, úgy érezzük, hogy fokozhatatlanul tökéletes
műről van szó), akkor szegényebbek maradunk az olyan későbbi verseivel, mint például
a Teremteni, Az orsók ürügyén vagy akár a Ditirambus a nőkről. Utóbbi nagy műve úgy ünnepli az emberiség asszonyi felét, hogy az alkotás, a teremtő munka női oldalára bocsát
fénycsóvát. Az élet megtartására; a gondoskodás tudományára és művészetére.
Maga a költő mindenesetre a kevés szóval sokat mondani elvét vallotta. S bár lehet, hogy
akad olyan műve, amely nem teljesíti eszményien ezt az elgondolást, legfőbb jellemzőjéről, stílusáról elmondhatjuk, hogy a művészi takarékosság maradandó példája. Azért hadakozott a sokat írás kényszerével, mert szerette volna megírni azt a verset, mely a továbbiakat fölöslegessé teszi. Tudjuk, lehetetlent kívánt. Nemcsak a tökéletes mű igézetében
élt, hanem a megoldatlan társadalmi, nemzeti feladatok soha el nem fogyó kihívásai közepett is. Így küzdött folytonosan az érvényes szóért, a véglegesen, tehát szépen és meggyőzően kifejezett igazságért: állandó szolgálatban, folyamatos készenlétben.

*

Egyik esszéjében fejtegeti, hogy az írók milyen típusokba sorolhatók munkamódszerük szerint. Van, aki a hivatásos katonák kaszárnyai fegyelmét rója magára: hajnalban kel, menetrend szerint engedélyez magának félórás ebédidőt, majd az esti takarodóig dolgozik. Van, aki szerzetesi cellában, a külvilágot teljességgel kizárva rója sorait
egy pislákoló gyertya fényénél. Van, aki fényűzően berendezett környezetben, válogatott íróeszközökkel, szinte a merített papír ihletében tud írni. Más inkább a népes család zsongásában képes kibontakozni. Ismét mások a természet nappali fényében, rokonlelkű madarak énekszavát hallgatva szeretnek költeni. Emez a könyökvédős hivatalnok szorgalmával gyűjti az írói „anyagot”. Amaz lármás kocsmák étel- és italgőzében vagy éppenséggel örömtanyák, örömlányok dús ingereitől körülvéve, ópiumillattól bódultan írja remekeit. Ha jól emlékszem, ő úgy ábrázolja magát, mint aki a vidéki
utazások vagy a városi közlekedés közben is zsebből előkerült papírfecnikre jegyzi föl
versötleteit, melyek aztán egy dossziéban gyűlnek-gyűlnek, s az emlékezet vagy a pillanatnyi szükség szeszélyei szerint húzza elő valamelyiket úgy, hogy olykor évek is eltelnek közben. Szüntelen készenlétet, kihagyás nélküli költői éberséget, sőt, egyfajta
pazarló szellemi bőséget is érzékelek ebben. Azt, amit a Pihegő című versben hiányol:
„szemem küszködve néz, / elejti, amit megragadhat”. A mű kétségtelenül a figyelemkihagyás pillanatát rögzíti, mondhatni, arra figyel. Megragadva s azonnal ki is tessékelve a ritka, veszedelmes látogatót – azzal, hogy megírja.
A zsebben hordott cédulák, a verscsírákat rögzítő villamos- és ruhatárjegyek csupán a vers fogantatására utalnak. Hiszem, hogy a megírást a hivatalnok, a katona vagy
a szerzetes munkafegyelmével és alaposságával végezte. Ez részben vallomásaiból derül
ki, de jóval inkább az eredményből: a művekből. A magyar nyelv nagy művészének
műgondjából és lelkiismeretességéből. Műveinek változtathatatlan szépségéből.
S mindezek valóságos arcul ütéseként itt ez a verse, a Pihegő, amelyben nem az ihlethiánnyal gyanúsítható szorgalmat, nem a „könnyű toll” csábítását és nem a (Ka-

3

zinczytól származó, de inkább az őt idéző Arany János nyomán elterjedt) „tűzbe felét”
parancsára felszólító szorgalmat veszi célba. Hanem saját, állítólagos renyheségét, tétlenségét s mi több és meglepőbb, lustaságát. Nem a „Bátrabb igazságokat” kéri számon
önmagától, ahogy közvetlenül a Pihegő előtt határozza meg programját az életműkiadások rendje szerint. Nem is a „kevesebb több volna” vágyképe bontakozik ki verséből. Ellenkezőleg: az elhatalmasodott, szinte le sem küzdhető nehézkesség és dologtalanság vádját hangoztatja önmagával szemben.
Mi ez? Szerénykedésnek álcázott, fordított dicsekvés? Az illyési önirónia, az elidegenítő költői túlzás példája? Talán a költőt gyakran kerülgető depresszió váratlan elhatalmasodása? Netán közvetett vád nemzetének címezve, megszégyenítő módon hangoztatva önmagára szórt vádjait, hogy még Pató Pál úr is talpra ugorjon s a közérdekű
cselekvés mezejére rohanjon? Vagy az oly sokra tartott írótárs, Németh László magyarságképének egyik eleme, a „csomorkányizmussal” jellemzett, eléggé nem ostorozható
nemzeti jellemvonás hatott rá oly erővel, hogy elsőként önmagában kereste, fedezte föl
és nagyította föl mértéktelenül – pontosabban a saját lelkiismereti mértéke szerint –,
hogy minél jobban elverhesse rajta a port? Effélére mindig volt hajlama. Csupán a nyelvészkedő Illyés Gyula egyik példájára utalnék: egyik írói jegyzetében nem a hírlapi közírókat és politikai szónokokat, hanem önmagát kárhoztatva (s kissé meg is „rágalmazva”) sorolja, miféle nyelvi vétségeinek ne legyen kímélet. Listáján germanizmusok
és más pongyolaságok, henyeségek sorakoznak, melyeket majd’ mindenki elkövet,
nemcsak a kávéházban, nemcsak az újsághasábokon, nemcsak a parlamentben és az akadémián, hanem szépprózában, itt-ott még versben is. Arra int, hogy bizony a nyelv legjobb ismerőinek figyelme is ki-kihagy, és mindnyájan kötelesek vagyunk újra és újra átfésülni s elvétett fordulatainktól megszabadítani másoknak szánt gondolatainkat.
Önbírálatra kötelez így. A Pihegőben is ezt a mindnyájunkra kiterjedő önbírálatot érzékelhetjük. Petőfi, Ady és Babits után főleg Illyés Gyulának adatott meg az a különleges
és hálátlan szerep, hogy népének példát adjon nemcsak a gondolataival, hanem a viselkedésével, a szellemi magatartásával is. Nem akarom ezzel másik legkedvesebb költőm, József Attila elé helyezni. De a költők közt is van „munkamegosztás”. József Attila, szinte
önkéntes áldozatként, elégett a máglyán, mint Shelley. De egy népnek a túlélésben,
a megmaradásban is példát kell mutatnia valakinek. S ebben Illyés a legfőbb példakép.

*
Csupán egy rövid kitérő Illyés költői és prózai nyelvéről. Kétségtelenül megvan írótársai többségével szemben is az a „kezdeti előnye”, hogy szép és gazdag nyelvet hozott
magával szülőföldjéről. Ezt már első kötetei óta elismeri a szakma. Ám ebből nem csupán azt kell tudomásul venni, hogy az íróelődök mellett a természet közelében élő pusztai emberek életszerű és így szükségképpen képszerű, „plasztikus” fordulataiból, kifejezéseiből tanult legtöbbet. Még kevésbé tenném a hangsúlyt a vidéki népnyelv, a nyelvjárások „ízességére”. Ez is előny, gyönyörű példák sokasága bizonyítja. De Illyés ezzel
nem élt vissza, mint némelyik népies vagy népieskedő pályatársa. A szavak és a jelentés
közti szoros és megbízható kapcsolatra tenném a hangsúlyt. Arra, hogy a közös munkában és általában a közösségi életben kialakult nyelv szükségképpen takarékos, célirányos. Nem tűri a fölösleget, a mellébeszélést, a köntörfalazást. Kedvelt példamondatai,
melyekből elvenni, hozzátenni nem lehet, ilyesféle szerelmes üzenetek: hétre várlak az
állomáson. (S nem az, hogy hajad aranyára, bőröd selymére, szemed tengerkékjére vágyom.) Az írót, akinek stílusa eredendően és tudatosan magába építi a pásztorok, méhé-

4

szek, gépészek, aratók és marokszedők nyelvét, bizalom tölti el a nyelv iránt. Megbízik
a szavakban: nem fél attól, hogy cserbenhagyják a szavak, hogy félreérthetik őket vagy
kiforgathatják értelmükből. Nem kerülgeti a 20. század folyamán a – részben az elidegenedés jeleként, részben csak divatból elharapódzott – kétség. A szükséges, a helyes és
a pontos kifejezés jön az ajkára, tollára. Ez önmagában még nem írói, költői nyelv, de ha
olyan talentummal és olyan tudatos önellenőrzéssel párosul, mint Illyés írói-költői gyakorlatában, akkor a legmagasabb rendű stílust köszönhetjük neki.

*
Minél többször elolvassuk, minél többet töprengünk a Pihegő című versen, és minél
inkább a roppant életmű részeként gondolkodunk róla, annál hajlamosabbak leszünk
arra, hogy furcsa, egyedi voltában is Illyés fontos költői vallomásának tartsuk.
Mindenekelőtt egy régi igazságra figyelmeztet, ha közvetlen vallomásnak vesszük.
Nem tagadhatjuk tőle meg eredendő olvasói jóhiszeműségünket. A vers nem csupán
merő tódítás, önirónia. Nem pusztán a magyar irodalom egyik legnagyobb teremtő talentumának játékos füllentése, mely azonnali cáfolatot, illetve a visszájáról való értelmezést követel. A lírai pillanatról van szó, mely akkor is jogos, ha az életmű minden
más megnyilatkozása külön-külön – és egészében is – ellene szól. A lírai helyzet pillanatnyiságát már a cím érezteti: „pihegni” az ember elgyöngülésében, kimerültségében
szokott. Főleg, ha tikkasztó, fülledt nyár van, amikor a heverőről felállni is fájdalmas
erőfeszítésünkbe kerül, még ha életerős fiatalok vagyunk is. (Illyés harmincnyolc éves
e vers írásakor.) És hogyne érezhetne az örökös alkotói készenlétben, a forradalmi
szolgálatban élő író fáradtságot? – Neki van rá a legtöbb oka. Érezheti elnehezedését,
azt, hogy nem ura testének, tagjainak, akaratának. Érezheti, hogy tehetsége cserben
hagyta, nem ura képességeinek, gondolatainak. Aggódás töltheti el amiatt, hogy ez az
állapot állandósul. És ezt meg is írhatja, mert éppen akkor küzdheti le pillanatnyi tehetetlenségét, ha cselekszik: ha ír. Ezt írhatja meg legjobban, mert ez van kéznél, ez lelki
birtoka. Ennek súlyát érzi oly erősen, hogy szinte földbe nyomja. Mázsás tehetetlenség
gyűrte le. Ám – Illyés itt nem alkalmazott, de más műveiben otthonos mitológiai példázatával mondva – Anteuszként épp e földhöz nyomottság állapotában tér vissza
ereje, melynek birtokában folytathatja írói munkáját és társadalmi küzdelmeit. 1940
táján, a vers írásakor – ekkor is – ezek dandárjában állt.
Ilyen háttérrel a lírai pillanat már önmagában feljogosítja a költőt arra, hogy megírja versét. Az életmű egészében formálódó költői személyiségtől is függ, hogy milyen
összefüggések hálójában hat reánk a költemény. Hogy mi minden hallik bele és hallik
át rajta. Ha egy Arany János kesereg azon, hogy „Mily tömérdek munka várt még!… /
Mily kevés, amit beválték / Félbe’-szerbe’ / S hány reményem hagyott cserbe’!…”, akkor
olyasmit érezzük, hogy igen, a Kohinoor gyémánt is lehetne még nagyobb. S ha egy
Illyés Gyula beszél a tehetetlenségéről, akkor illik magunkba tekinteni. Akkor már
hallani véljük a változtasd meg élted! parancsát.

*
El nem hanyagolható a vers életrajzi háttere sem. Mi okozta ezt a hirtelen – szerencsére múlékony – összeomlását a harmincas és negyvenes évek fordulója táján? A Naplójegyzetek roppant folyama ezúttal nem segít. Bizonyos összefüggésekből kiindulva én
1940 nyarára, nyár végére tenném a Pihegő keletkezési idejét, más jelek 1939 nyarára
utalnak. A megbízható monográfus, Tüskés Tibor szerint a költő 1939 nyarán bete-

5

geskedett öt héten át. De tudjuk, a költő makacsul ellenállt annak a szokásnak, hogy
datálja verseit. Nem azért, hogy majdani monográfusait bosszantsa, hanem mert munkamódszere nem tűrt ilyen pedantériát. A konkrét élmény s a megírás között akár egy
év is elmúlhatott. A betegség mint versihlető élmény ott kavarog a Pihegőre közvetlenül vagy rövid megszakításokkal rákövetkező versekben. Közöttük tűnik föl a lánya
születését köszöntő vers, a gyönyörű Újszülött, melyben a költő „legközelebbi kedves
rokonom”-ként üdvözli gyermekét, s amely a kötetszerkezetre nézve mintegy kizökkenti a költőt az önmagával való foglalkozás kényszeréből. Ez a vers nem lehet 1941nél korábbi. Viszont a Betegen, ősszel, a Fájdalom és a Próba-halál ugyanazon testi válság
„tüneteként” keletkezett, mint a Pihegő. A Fájdalom a költőre viszonylag ritkán jellemző imádságos hangjával tűnik fel. Istent szólongatja, de nem egy misztikus élmény
kifejezéseként, inkább a fölépülés utáni tennivalókhoz kérve segítséget, megújuló erőt.
A meglepő az, hogy a vallásosnak nem nevezhető költő Istennek ajánlja félbeszakadt,
de máris lázasan újra kezdett, cipeléshez, majd kaszáláshoz hasonlított munkáját,
melynek folytatását félve-szorongva várja: „…fohászkodva, máris nyögve / új cipelésbe
görbedek le.” És: „Mint kamaszt rég a kaszálónál, / hajlongtatsz, mintha kasza volnál. /
Törlöm az arcom: mennyi van még? / De megállnék már, de nyughatnék.” A tényleges
talpra ugrás még várat magára, előbb még újabb megpróbáltatásokat kell kibírnia.
A Próba-halál szerint a halált kóstolgatja betegségében. Élményét a nagy szimbolistákéhoz fogható, fülledt, fény- és hanghatásaiban is lebegő álomképpel rögzíti: „Kék-opálos
tejszínű világban / úszom és kóstolgatom halálom; / álom felett, ébrenlét alatt lenn / lengek meleg, édes ős elemben”. A Máglya című verset csak azért említem, mert ez a jelek
szerint makacsnak bizonyult betegség kiújulására utal, méghozzá egy székelyföldi utazás alkalmával. Ez ilyen helyzetjelentéssel és fohásszal zárul: „Húnyom szemem és fordulok a falnak, / add meg, uram, hogy fiatalnak haljak.” Ezek az életre szólóan megjegyezni érdemes sorok is megmutatják, milyen fontos a költő életében minden esemény, élmény, helyszín és gondolat. A soron következő versek közt találjuk a Kapcsok
című, feleségéhez írt kis dalt, a szerelmes szonett-írás egyik leggyönyörűbb darabját.
(„A szenvedély, mely a mulandó izmot / vaspántként kapcsolta testünk köré, / hogy megízlelvén őrizzük a titkot: / egy pillanatra sorsunk istené…” – ez az izzó vallomás csöndesül el a tercinák végére érve a hűség s az összetartozás megtartó gondolatában.) A föltételezhető betegség versei még nem zárulnak le. Mintegy összegezésként írja meg A betegség értelméről című versét, mely szerzőjének egyik legfőbb tulajdonságára irányítja
figyelmünket. Arra, hogy a realisztikus pontossággal rögzített élmény – ezúttal a betegség – miképpen válik az életrajzi ténytől független szimbólummá. Testi megpróbáltatása mindenképp elhúzódhatott. E vers után következik a Szembenézve 1943-as kötetében a Kórházban hajnal előtt, mely a halálfélelem legközvetlenebb kifejezésének tekinthető e verscsoportban. A betegség értelméről nagy gondolati erejű vallomásában
mégis úgy summázza kiállt szenvedéseit, mint aki túljutott a krízisen, melynek erkölcsi hasznát latolja: „Te merészen, szemközt merj szenvedni. Valld: / volt, ki attól élt, hogy
más helyébe halt. / Valld: ki csak magáért szenved és jaját / úgy csörgeti mint a fösvény
aranyát, / legtöbbet magából dőrén az pazarl. / Szenvedj te, míg szenved a világ s akarj /
még több szenvedést és valld, hogy a halál, / az is átváltozás és nem akadály, / akár a mesében, hol boldog király / az lesz, aki próbát legtöbbet kiáll.”
Mondják, hogy a férfiasság nem költőtulajdonság: jobban hasznosulnak versben a női
és a serdületlen, gyermeki vonások. Dionüszosz ezek viselőivel játszik szívesebben,
s a múzsák nőneműek. Ezzel nem is kívánok vitába szállni. Csupán annyit jegyeznék

6

meg: van kivétel. A múzsák atyai irányítója végül is Apolló maga. A szellemi értelemben is
harcos, „messzire célzó”.

*
Tegyük fel a kérdést, ha még oly önkényes is: Illyés ugyancsak nagy termékenységű nemzedéktársa, Szabó Lőrinc vajon megírhatta volna ezt a verset? A kockázatos
kérdésföltevés azért vállalható, mert Szabó Lőrinc a kortárs költők közül Illyés legközelibb szellemi rokona.* Úgy valahogy, mint Petőfinek Arany, Adynak Móricz,
Radnótinak József Attila. Vagyis úgy, hogy a személyes rokonszenven és számos hasonlóságon túl sok mindenben egymást kiegészítő ellentétpárba is állíthatók. Hol
a vérmérsékletnél, hol a költői-társadalmi szerepnél, hol a stílusnál, a látásmódnál fogva.
A stílus, főként a kifejezés közvetlensége felől nézve, úgy tetszik, könnyen rámondhatjuk a versre: igen, Szabó Lőrinc is írhatta volna a Pihegőt. (Ahogy Tóth Árpád egyik-másik versét Kosztolányi is megírhatta volna és viszont. A föltételezést
könnyen ellenőrizhetjük egy rögtönzött irodalmi kvízjátékban, ha verskedvelő társaság adódik hozzá.) A viszonylag laza jambusok, a merész sorátvetések, a letompított
asszonáncok, a rímhelyzetbe hozott kötőszavak s főleg a prózai szövésű, mégis hamisítatlan lírai szenvedélytől fűtött mondatok mind az új tárgyilagosság hazai stílusáramlatára vallanak, melynek fő kezdeményezője a húszas évek óta éppen Szabó Lőrinc. Azzal például, hogy nem magáról az érzelemről vall, hanem az érzelem testi-lelki tüneteit
sorolja. A kiváló pályatárs is vállalhatná a második versszak dialektikus fokozását:
„Toll, papír is nehéz, / nehéz karomnak / és karom is nehéz / akaratomnak és / magam is
sok vagyok magamnak”. Szabó Lőrinces a „Száj, váll, tag, nyak, derék / rendre elárul”
már-már pozitivista pontosságot igénylő felsorolása. A képek is reá hajazón szemléltetőek, realisztikusak. A „sűrű csönd hizlal”, a „magam is sok vagyok magamnak, mint halott (…) Óriásra dagadván fáradok” és a „tenger súlyt hordozok” megannyi vaskos túlzás,
mely a Te meg a világ költőjétől ugyancsak nem idegen.
A túlzások sorozata két mozzanatban hág az irrealitások szférájába: épp akkor szakad el a földtől, amikor a legnagyobb nehézkedést fejezi ki, s amikor a test már magával a földdel azonosul. A „mert minden új emlék egy mázsa!” kiáltásban azt érzékelem,
hogy a feladatok sokasága, a költői feldolgozásra váró emlékek rengetege bénító: pillanatnyilag meghaladja a költő erejét. Az is lehet, hogy telítve van velük a költő; elege
van mindenből. A háborús hisztériából és az üres nemzetieskedésből, melynek haszonélvezői lelkiismeret-furdalás nélkül küldik vágóhídra eltartóikat. A kultúrát elsöprő barbárságból, az irodalomba illetéktelenül beszűrődő hatalmi politikából s az
embereket megnyomorító és megvadító félelemből. A kiáltó szegénységből, melynek
enyhítésére a birtokon belüliek halvány kísérletet sem tesznek. Az igazságtalan, ostoba
*

Thury Zsuzsa jegyezte föl Illyés Gyula Szabó Lőrincről – Szabó Lőrinc Illyés Gyuláról című,
életszerűen lejegyzett kettős interjújában: egymástól függetlenül mindketten legjobb barátjuknak mondták a másikat. Itt olvasható a következő passzus: „Homlokegyenest ellenkező
és azonos a világszemléletünk – mondja Szabó Lőrinc. – A szociális részvét, ami benned van,
az lakik bennem is a magyar fajta iránt. (…) Mind a ketten a legmagasabb ítéléssel szeretnénk
átmenteni a legmagasabb kultúrát és a legszélesebb alapra helyezni.” A kölcsönös szembedicsérősdit kölcsönös ugratással váltogató beszélgetés később egyértelműen tréfára fordul,
s versenyt mondogatják, mintha egyenesen ikrek volnának: az a furcsa, hogy arcban nem is
hasonlítanak egymásra, holott külföldön mindkettőjüket kínainak nézik.

7

megkülönböztetésből, amely származásuk miatt százezrek létét veszélyezteti. Az irodalomban is veszélyesen tért hódító falu-város ellentétből, amikor minden a közös
szekértáborért, a régi Nyugat, az Ady, Babits, Móricz, Kosztolányi, Füst, Karinthy,
Tersánszky fémjelezte folyóirat sokarcúságának megtartásáért kiált. Ez mind az ő felszólamlására vár, neki kell költőként sorompóba állnia és vagdalkoznia, ahelyett, hogy
ő is a legnagyobb csodák, a létezés, a szerelem, a mulandóság, a világegyetem, a természet és az emberi kultúra nagy kérdéseit faggatná.
Mi itt „a mindenség ős lustasága”? Vajon csakugyan arról a tehetetlenségről van szó,
amit az elemzés elején érintettem, a magyarság eredendően tunya természetéről, melyből fajtánk csak egy-egy dicső pillanatra tud kitörni, s amelyet Illyés elődei, Kölcsey,
Petőfi, Arany, Vajda, Ady, Móricz és mások oly sokat kárhoztattak? Azt az „inerciát”,
azaz nehézkedést érzékeli Illyés is, amelyet legfőbb mestere, Babits a magyar alkatról
szólva oly jellemzőnek és oly sok baj, főként mulasztás ősforrásának tart? Úgy, hogy
a vers végén – súlyponti helyzetben – még Illyés egyik legfontosabb szava, a föld szó is
elmarasztalóan cseng. Méghozzá önmagára vonatkoztatva: „maga a föld vagyok, /
a mindenség ős lustasága”. Szinte visszájukra fordulnak a Nehéz föld olyan futamai, melyek „Ezrediziglen e földbe gyökerezve” hirdetik az ifjú forradalmár szavait. (Például: „az
én földem ez, belőle fakadtam”; „Ez a föld táplál majd!”; „Soraim teljes hosszukban e földön
feküsznek, belőle táplálkoznak”; „Itt élek köztetek / Úgy nyomom a tollat, / Mint nemrég
feles földünkbe / Nyomtam az ásómat” – és így tovább.) Káromlásként hangzik ez
a „mindenség ős lustasága”. Az elfogadhatatlan, lehúzó és nyomasztó tehetetlenség szidalmaként szól, mely alól pillanatnyilag nincs feloldozás.

*
A verset Szabó Lőrinc nem írhatta volna meg, úgy hiszem. A legnagyobb különbség kettőjük közt az, hogy míg Szabó Lőrinc majd’ mindig „Az egy álmát” vetíti ki,
addig Illyés a közösségnek és a közösségért perel életműve nagy részében. Babits remek
Vörösmarty-tanulmányának avatott ismerőjeként világosan tudta, mit jelent a költészetben a kötelesség vállalása, mely az egyéni érzelmek hivatásos énekesét is a haza,
a nemzet és az emberiség szolgálatába állítja. S ahogy Vörösmarty műveinek sorában
az eredendő emóciók vulkánszerű kitörése sem marad el, úgy Illyésnél sem; erről
másutt, más alkalommal szeretnék szólni.
A mulasztások súlyát az érzi fájóbban, akire kötelességteljesítés közben tör rá a letaglózó fáradtság. Annak nemcsak a tehetetlenség fáj, hanem a lelkiismerete is szirénázni kezd. Szabó Lőrinc is hangoztatja – nem is egy versében –, hogy „fáradt vagyok”. Volt rá oka: a szellemi robot akkor is kimerítő, ha az egyéni boldogulásért
s a családja iránti felelősségből járja a taposómalmot, s költőként csupán lopott órákban adózhat kedve szerint a szellem, a szépség, a rigófütty, az ölelés örömeinek.
Sokszorosan megnöveli azonban a felelősség súlyát, ha a költő a társadalmi szabadság, igazságosság és fölemelkedés szolgálatába áll. Az ilyen alkotó nem csupán a múzsák ajándéka, az ihlet szeszélyei szerint végzi munkáját. A „nyergelj, nyargalj” ösztönzésére is épp oly készséggel hallgat. Ennek a „súgásnak” engedelmeskedve is alkothat remeket.
A Pihegő című vers elterpeszkedő „ős lustaságában” én elsősorban a felelősség, a lelkiismeret embernyi súlyát érzékelem.

8

