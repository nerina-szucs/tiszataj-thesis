A TISZATÁJ DIÁKMELLÉKLETE
1998. JANUÁR

49. SZÁM

SZABADOS GYÖRGY

Árpád írói
VÖRÖSMARTY ÉS ELÕZMÉNYEI
1. A magyar honfoglalási epika kezdetei
A XV. század végén irodalomtörténetünkben a
középkor és az újkor fonódik egymásba. Mind Thuróczy János Chronica Hungaroruma, amely a több
százados krónikaírás legbővebb – és sokáig egyedül
ismert – alkotása latinul, mind a legkorábbi ránk maradt históriás ének, a Szabács viadala magyar soraival
egyazon uralkodó emlékezetét élteti: Mátyás királyét.
Régi és új egymásba kapcsolódását semmi sem példázhatja jobban, mint e két, műfajában és nyelvében egyaránt elütő munka. Az összefonódás érzetét nem csak
az erősíti, hogy a középkort idéző Chronica Hungarorum fiatalabb, mint az 1476. évi várfoglalást megéneklő
vers, amely a XVI. században kiteljesedő históriás énekköltészet első emléke; kettejük közös vonása, a történetmondás sokkal erősebb, mint a formai jegyek különbözősége. Az elbeszélés eme két megnyilvánulása
elsőként akkor egyesül, amikor kezdetét veszi a magyar történeti újkor.
Az 1526. körül keletkezett Ének Pannónia megvételéről szerzőjeként irodalomtörténet-írásunk Csáti
Demetert tartja számon. A ferences szerzetes elsőként
választotta műve forrásául a krónikás hagyományt,
s azzal teremtett új korszakot, hogy annak irodalmi
feldolgozásra érett témái közül a honfoglalást választotta ki. Csáti munkájának valós értékét csak úgy becsülhetjük meg, ha szem előtt tartjuk, mely források
állhattak rendelkezésére. Thuróczy krónikája 1488-ban
hagyta el a brünni és az augsburgi nyomdát, s vált ezáltal az újkori történeti gondolkodás alapjává. A nyomtatás által nem csak elődei sorsát kerülte el a Chronica

VÖRÖSMARTY MIHÁLY
(1800–1855)

Vörösmarty azt a mítoszt
teremtette meg Árpádnak,
amelyet a krónikás hagyomány megtagadott tőle,
s amellyel a honfoglalási epika
is adós maradt mindezidáig.
A lehetőséget csak a Gesta
Hungarorum halvány világa
mutatta. […] A költő Isten és
ember közé elhelyezve vallásos
magasságba emelve tisztelte
Árpádot, s rajta keresztül
a magyar honfoglalást.

Hungarorum, azok ugyanis kéziratos kódexekben eltemetve várták a feltámadást: hanem a közülük egyedüliként Hess András sajtója alá került Budai Krónikát épp Thuróczy bővebb magyar története tette elavulttá. A magyar előidők tárgyalásában a XIII.
és a XIV. századi krónikaszerkesztőket követte, ennélfogva a hun-magyar kettős honfoglalás gondolata itt is a korai történelem vezérfonalát alkotta. Az árpádi honszerzés,
mint a Szkítiából való második kijövetel természetszerűleg szorult háttérbe a hun foglaláshoz képest. Thuróczy pedig azzal, hogy királya politikai példaképét, Attilát különös figyelemmel kezelvén átdolgozta az őstörténet fejezeteit, az arányokat tovább
mozdította a hun történet felé. A röviden előadott IX. századi bejövetelt a turulmonda vezeti be, csakhogy ez Álmoshoz kapcsolódik: Árpádnak meg kell elégednie
a honvisszafoglaló vezér szerepével, aki származásával és hatalmával emelkedik ki hat
vezértársa, Szabolcs, Gyula, Kund, Lehel, Vérbulcsú és Örs közül. Főszereplővé csak
egyetlen középkori történetíró, Béla király névtelen jegyzője tette, de a Gesta Hungarorum újrafelfedezésétől bő két évszázad választotta el Csáti Demetert, akinek ezért
a legnagyobb érdeme, hogy mindennek ellenére Árpád bejövetelét énekelte meg az
„emlékezzenk régiekrel” gondolat jegyében. Az írói szándék újszerűsége nyilvánult
meg abban, hogy a hun történetet elmellőzve a krónikás folytonosságból kiemelte és
egyszeri tettként jelenítette meg a honfoglalást, de a kútfőhöz odaláncoltan az ígéretes
elgondolásból csak verses krónikakivonat született. Az Erdélyen keresztül történt bevonulás, illetve a fehér ló-monda ismert hagyományán túlmenő egyetlen új elem Dés
városának a latin Deus 'Isten' szóból való magyarázata. E kis mozzanat azért érdemel
említést, mert az elbeszélő költészet és a történetírás kapcsolatában szokatlan irányt
eredményezett. Székely István 1559-ben kiadott krónikája az első történeti munka,
ahol a 'Deus-Dés' etimológia szerepel, így az általános gyakorlat, amely szerint az
énekköltő merít a krónikás kútfőből most visszájára fordult: a történeti összefoglalás
választotta forrásául a históriás éneket!
Árpád középpontba állítása elsietett nyitánya volt a magyar honfoglalási epikának. A későbbi költők, akik a magyar előidőket különböző mélységben érintették,
rendre visszatértek a kettősség hagyományához. Farkas András Az zsidó és magyar
nemzetről szerzett éneke (1538) nem is említi Árpádot: az első kijövetelkor Attila, a másodiknál Szent István az Istentől küldött király.
A XVII. század felemás fejlődés jegyében telt el. Amíg a történelmi ismeretanyag
semmit sem gyarapodott, addig az irodalmi élet minőségi megújhodáson ment keresztül: Zrínyi Miklós a Szigeti veszedelemben az antik és a barokk eposzi hagyományokat
oltotta a magyar históriás énekköltészetbe, s hozta létre az első magyar eposzt. Ezzel
ugyan várvédő dédapjának állított emléket, de a Vörösmarty-mű irodalmi előzményeként több szempontból is értékelhető. Az irodalmi és a történeti műveltség eltérő
ütemű fejlődése Zrínyi személyében is megmutatkozik. A magyar verses epika megújítója régies történetfelfogásáról második Attila-epigrammája árulkodik:
Én vagyok Magyarnak leg-első Királlya
Utolsó világ-részrűl én ki-hozója,
Én lehetek tehát Magyarnak példája
Hirét, s' birodalmát hogy nyujtsa szablyája.
A költői akarat Balambér, Attila, Árpád és Szent István személyét egy alakban
összpontosította, s ezzel a Thuróczy által újrafestett Attila-arckép itt egészül ki a leg-

2

kedvezőbb árnyalatokkal. A honfoglalási epika első szakaszát mégsem Zrínyi koronázta meg, hanem az Adriai tengernek Syrenaia után másfél évtizeddel szerzett históriás
ének.
A Nádasdy-udvar szellemi termését mindezidáig a megérdemeltnél kevesebb méltatás illette, holott a sárvári „irodalmi műhely” alkotásai költői erejükkel pótolták
a történetírás hiányosságait. Irodalmi műhelyről beszélnünk többszörösen indokolt:
azzá teszi egyfelől a létrejött két alkotás, másfelől pedig a két költemény kettőnél több
szerzője. Nem tudni, hogy az 1658-ban elhunyt Lanzmár Ferenc irodalmi hagyatékát
mily mértékben dolgozták át, mire 1664-ben megjelent a magyar vezéreknek és királyoknak emléket állító Mausoleum. Erre alapozott Csernátoni Miklós, de A hun és
magyar vezérek verses historiája a Nádasdy-Mausoleumnak csak a honfoglaló vezéreket
megörökítő első harmadát vette alapul, és nem került úgy forrása sodrába, mint annak
idején az Ének Pannónia megvételéről. Az „emlékeztető koporsó épület” erkölcsnemesítő sírfeliratait az eleven elbeszélés tanulságaiként foglalta Csernátoni 1661-ben elkészült históriás énekébe. A sárvári pap-költők legfontosabb újítása Árpád előtérbe állítása, méghozzá Csátival ellentétben a kettős honfoglalás krónikás folytonosságából
nem kiragadva, hanem azon belül, az arányok megváltoztatásával. A kiindulópont
még itt is Attila, akinek halála után a magyarok híre majdnem elveszett, de Árpáddal
mégis feltámadt:
És az hoszszú sötét szomorú etcsaka
Után, ki ily sokig gyászban borúlt vala,
A jó szerencsének hoszszab s boldogb napja
Az felhéből ismét fényet ki-mutatja
Mely az Árpádban, Álmos első fiában
Most immár 2dszor isméglen újjobban
Fel támada, s mint egy-deli fényes napban
Ki-terjede mind az egész Europában.
(317–318. strófa)

A folytonosság helyreállítója nem a turultól megjövendölt Álmos, hanem elődei
művét beteljesítő fia. Ezt tükrözik az alcímek is: a magyar uralkodók sorában Árpád
közvetlenül követi Attilát! A Mausoleum Árpád-emlékműve Csernátoni honfoglaló
hőse: Árpád beszéde ott a jövő mérlegelése, itt vitézi buzdítás, s a históriás énekben
a második bejövetel évszámaként feltüntetett – egyébként Thuróczytól eredő – 744.
esztendő sem található forrásában. A végső tanulság azonban mindkét műben közös,
s ezt elsősorban Zrínyi epigrammájával érdemes összevetni, hogy kitűnjék: azonos történeti ismeretekből mily eltérő értelmezések fakadhatnak. Az Attilában koncentrált
tulajdonságok közül több visszakerül Árpádhoz, akit ezek eredetileg illetnek; a magyar
történelem hatalmas kezdőalakjából kibontakozik a honfoglaló utód:
Ismérd-meg uradat, ismérd meg-atyádot,
Egész Magyar ország, szerelmes dajkádot,
Tisztellyed, böcsüllyed fel-magasztalódot,
Kiben hired neved isment fel-támadot.

3

Méltó, hogy te erről gyakran emlékezzél,
Méltó, hogy ő róla el ne-feledkezzél,
Ez vólt te-Josuéd, kiben neveltettél,
Igéret földére kitől vezettettél.
(351–352. strófa)
A hun és magyar vezérek verses históriája nem eposz; a honfoglalás emlékezete
még túl halvány volt ahhoz, hogy a Zrínyi által magas szinten meghonosított legmagasztosabb elbeszélő költői műfajban teljesedjék ki, de Csernátoni teremtő költői
erejével a legmesszebb jutott azok közül, akik tarsolyukban csak a krónikás hagyományt vihették útravalóul.

2. Gesta Hungarorum
A XVIII. század elejére a már említett felemás arcú fejlődés újabb torz irányba tévedt. A történetírás megmaradt a régiekből ollózgató, esetenként átértelmezgető magatartásnál. Ennek legjellemzőbb tünete Pethő Gergely Rövid magyar kronikája, amelynek 1660. évi első kiadását több XVIII. századi megjelentetés követte. A magyar őstörténeti irodalom elferdülésében alaposan kivette részét: az előidőket megverselő költők
történelemszemléletére jobban hatott a „sok rendbéli fő historiás könyvekből nagy
szorgalmatossággal egybe szedettetet” kis munka, mint Zrínyi Attilája, vagy a két sárvári mű. Mindazonáltal politikai indokai is voltak a korai jezsuita költők féktelen Attila-gyűlöletének: az ország egészén tartósan berendezkedő idegen dinasztia számára
mind Attila, mind Árpád vállalhatatlan volt. Ez utóbbi viszonylagos ismeretlenségével
nem hívta ki maga ellen a Habsburg utókor átértékelő haragját, de Európát végigdúló
legendás őse nem kerülhette el azt. Varjú Zsigmond Attila-képe Thuróczy tagadása. Az
ellenségesen elfogult európai megítélés századok óta adott volt, csak vissza kellett térni
hozzá. A jezsuita irodalom magyar hagyományoktól való elrugaszkodottsága nem
kizárólag történetszemléletében mutatkozik, hanem az irodalmi mintákban is. Míg
Zrínyi magyar és európai epikus kútfőkből egyaránt merítkezett, addig a vergiliusi és
ovidiusi minták egyeduralkodóvá válása az idegenségbe távoztatta honi epikánkat. Jellemző, hogy rendre olyan magyarországi tárgyú művek születtek, amelyekben hemzsegtek az antik mitológia istenei.
A latin nyelven alkotó jezsuita költők érdeméül csak az antik és barokk epikus
hagyományok folyamatos közvetítése jegyezhető fel, de tartalmi idegensége miatt az
irodalmi hatás a forma felszínén maradt. A rend magyarországi tevékenységének legdicsőbb fejezeteit történettudományunk feltámasztói és újkori megalapozói írták.
A XVII–XVIII. század fordulóján Hevenesi Gábor és Kaprinai István munkássága új
történetírói magatartásról tanúskodott: az ismert forrásokkal meg nem elégedvén hatalmas gyűjtőmunka vette velük kezdetét, amely másfél évszázad alatt a magyar történettudomány soha nem látott léptékű fejlődésének alapjait fektette le. A honfoglalás
történetéhez az első új forráscsoport Timon Sámuel Imago antiquae Hungariae címen
kiadott munkájában (1733) jelent meg. A kortárs nyugati emlékezések (Fuldai Évkönyvek, Regino, Liutprand) valamint a szintén Jézus-társaságbeli Kéri Borgia Ferenc jóvoltából nem sokkal később Bíborbanszületett Konstantin magyar adatai (Epitome historiae Byzantinae, 1740) az ismeretkör bővülését eredményezték, s hogy nem keltettek

4

különösebb feltűnést, azt a korszak – s talán az egész magyar történetírás – legnagyobb
horderejű felfedezése magyarázza, amely azonban egy másik felekezethez tartozó tudós pap nevéhez fűződik.
Bél Mátyás szerteágazó tudományos tevékenységének szálai a magyar múlt és jelen megismertetésébe vezetnek. Az evangélikus lelkész mögött már a korai jezsuita
anyaggyűjtőkhöz hasonlóan tekintélyes forráskiadói munkásság állt (1735-ben Adparatus ad historiam Hungariae címen kiadott gyűjteménye), amikor egy eleddig ismeretlen,
pergamenre írott kézirat sajtó alá rendezésével foglalkozott. 1744. december 10-én kelt
levelében az I. Béla király jegyzőjétől való Hét vezér történetét (VII. Ducum Historia)
említi; ez ma Anonymus Gesta Hungarorumaként a legismertebb és legvitatottabb magyar őstörténet.
„A jó emlékezetű Béla király egykori jegyzője” ugyancsak ismeretlen barátja,
N. felkérésére írta meg „Magyarország királyainak és nemeseinek származását”. Anonymus művének a krónikás történetíráshoz való kapcsolata máig rejtély, elsősorban
annak ellentmondásossága miatt. Az őshagyomány szerkezetének lecsupaszított elemei: a Szkítiából való kétszeri kijövetel, Attila pannon foglalása, Álmos születése s
Árpád honvisszaszerzése, mind közösek. De a mű súlypontozása eltér: az első foglalás
kényszerű előtörténetté kicsinyedik, amelyen a „minek folytassam tovább?” felkiáltással suhan keresztül a szerző; választott témája – amely túlmutat az előbeszédben foglaltakon – a magyarok IX–X. századi története. Jóllehet Álmos születésétől Taksony fejedelemségéig vezeti előadása fonalát, a magyarok bejövetele áll műve középpontjában.
A honfoglalás mondáinak legbővebb tárháza Anonymus gestája: Álmos fejedelemmé
választása, a hét vezér: Álmos, Előd, Kündü, Ond, Tas, Huba, Tétény vérszerződése
(5–6. fejezet), a fejedelmek és vezérek honfoglalás előtti, alatti és utáni vitézi küzdelmei, valamint a szeri gyűlés végzései máshonnan nem ismeretesek. A krónikaszerkesztmény fehér ló-mondája is más változatban találkozik a Névtelennél: itt a szenvedő alany Salán, aki egyszersmind a legrészletesebben tárgyalt ellenséges uralkodó.
Bármennyire bőven szól a vezérek tetteiről, mégis a két honfoglaló fejedelem, Álmos
és Árpád az a vezérfonal, amelyre előadását felfűzi. Az apa és fiú emlékezete a krónikás
elbeszéléssel egybevág: a csodás születés itt is Álmoshoz kapcsolódik, de a nagy mű
beteljesítője a gesta főszereplője, Árpád. Anonymus újrafelfedezése az a fordulópont,
amelytől a magyar honfoglalás Árpád fejedelemhez kötődik.
A Gesta Hungarorum titokzatos szerzőjének személye pontosan negyed évezrede
áll sikerrel ellent minden megfejtési kísérletnek. A bizonytalanság kezdetektől fogva
érzik: első, 1746. évi kiadása elé írott bevezetőjében – épp a kézirat lelkiismeretes áttanulmányozása miatt – nyoma sincs Bél Mátyás két évvel korábbi határozott állásfoglalásának: ekkor már mind a négy Béla király idejét lehetségesnek tünteti föl ellentmondásoktól sem mentes előszavában. Az újólag felfedezett forrás sokáig legszínvonalasabb elemzését a század legnagyobb hatású történetírója, a Jézus-társaságbeli Pray
György végezte el. Az Annales veteres Hunnorum, Avarum et Hungarorum (1761) eddig nem látott gazdagságban sorakoztatja fel a magyar előtörténet kútfőit és veti azokat az összehasonlító értékelés bírálata alá. Anonymust a legrégebbi hazai írónak
tartja, de az eddig ismert krónikás hagyománnyal összevetve korántsem biztosít mindenben elsőbbséget a gesta értesüléseinek. Előadásának fő vonalában elsőként elemezte
részletesen a rendtársa által felfedezett bizánci történetírók munkái közül a legjelentősebbet, Bíborbanszületett Konstantin művét, aki A birodalom kormányzásáról fiának
írott értekezésében csak érinti a magyarok történetét, de a figyelme által kísért „tür-

5

kök” első uralkodójának, „minthogy tekintélyesebb volt, s egyaránt nagyra becsülték
bölcsességéért, megfontoltságáért és vitézségéért” (38. fejezet) nem Álmost, hanem Árpádot tartotta. Azzal, hogy kijelentette: „ez előtt az Árpád előtt a türköknek más fejedelmük sohasem volt, s ettől fogva mindmáig ennek a nemzetségéből lesz Turkia fejedelme” (ugyanott), e külföldi forrás csakúgy a magyar történelem kezdeteként ábrázolta Árpádot, mint – a honi krónikás hagyományt alapul véve – Zrínyi Attilát, de
Anonymusszal a mérleg végképp Árpád javára billent. Pray alkotása oly nagy hatással
volt követőire, hogy nem csak ifjabb rendtársa, Katona István választotta – szintén jelentős összefoglalása – a Historia critica primorum Hungariae ducum (1778) hármas
alapzatául Thuróczyt, Anonymust és Konstantint, de magát Prayt is hamar Hérodotosszal, Anonymusszal és Thuróczyval együtt említette Bél Mátyás híres tanítványa,
a szintén evangélikus pap-tudós, Cornides Dániel, a magyarok ősvallásáról értekezvén.
A Commentatio de religione veterum Hungarorum (1791) terjedelmében csekély, de hatásában annál nagyobb tanulmány írott forrásokra hagyatkozván és az 'Isten' szó fejtegetésével jut el a perzsa mitológiai párhuzamokig. Végkövetkeztetésében a pogány magyarok egyistenhite mellett foglal állást, amelynek jelképéül eleink – miként a perzsák
– az éltető napot tisztelték. Cornides tudományos tekintélyét, s tárgyának újdonságát
jellemzi, hogy Pray Annaleseihez és Katona kritikai történetéhez hasonlóan a Commentatio is egyaránt fő forrása lett a későbbi történeti és irodalmi műveknek.
A történetírás megéledése után az irodalmi megújulás következett. Nemzeti műveltségünk eme két ágának szoros kapcsolatát a honfoglalási epika fordulata is jelzi.
A Gesta Hungarorum újraformálta a magyar őstörténetről alkotott közfelfogást.
A megszakítatlan magyar megtelepedést és uralmat vezérlő Árpád háttérbe szorította
mítikus elődjét, Attilát, akinek halálával birodalma is a sírba hanyatlott. A XVIII. század közepétől jelentkező eposzkísérletek rendre Árpádot dicsőítik. Az első félbemaradt nekibuzdulás id. Ráday Gedeontól az „Árpádról írandó bajnoki énekeknek
kezdete, mely még fels. József császár gyermekségében íratott és a német s francia szorosabb versmérték szerint szabattatott”. A kassai Magyar Múzeum 1787-ben jelentette
meg a töredéket. Ebben Árpád Salán feletti győzelmét említi, ami Anonymus ismeretének bizonyítéka, így a megírás idejéhez közelebb juthatunk, mint ha csak a címben
foglaltakra hagyatkoznánk. A század egyetlen bevégzett epikus vállalkozását írója szokatlan formába öntötte: Dugonics András Etelka című regénye 1788-ban mégis óriási
tetszést aratott. Amennyiben a mai történettudomány Anonymus munkáját a regényes gesta műfajába sorolta, úgy teljes joggal nevezhetjük Dugonics Etelkáját gestás regénynek. E megjelölésre maga az író hatalmaz fel, amikor előszavában így fogalmaz:
„Előhoztam Magyarainknak akkori Hadaikat; Országunkban letelepedéseket; Árpád
fejedelemnek Gondosságát; az Ország' Részeinek mind felosztását, mind elajándékozását; és más ehez tartozandó történeteket. Ezeket se gondoltam ki magam; hanem
BÉLA királyunknak Nevetlen Iródeákjától kölcsönöztem; melly könyvnél nincs se
régibb, se talán hitelre méltóbb Országunkban.” Szép példája a hitelesség igényének,
hogy a „Napkeleti bölcs Császárnak LEONAK” Taktikájából is merített, ám az ezen
felül hiányzó forrásokat népies kedély pótolta, így a darabos-dagályos szólásoktól terhelt regény nem kifejezetten lélekemelő hangvétele ellentétbe került tárgya eredendő
méltóságával. Az irodalmi megújulás korában még két félbemaradt kísérlet történt,
immár a verses formához visszatérten. Batsányi János magyar történelem iránti fogékonyságát az a kitűnő oktatás táplálta, amelyet piarista tanárai – köztük Horányi Elek,
a Nádasdy-Mausoleum fordítója – oltottak belé. A csonkán maradt eposzi kísérletek

6

közül az egyik azzal a benne rejlő elszánással emelkedik ki társai közül, amelynél nagyobbal – s ide már a bevégzett alkotások is értendők – egy költő sem kezdett a honfoglalás megéneklésébe.
„Már hozzá fogtam az Árpád megtelepedése felől való heroicum poemámhoz,
mellyen holtig dolgozok. Tartoztam ezzel egy nagy és fő kötelességemnek. Különben
volna-é jussom a magyar névvel büszkélkedni?” Csokonai Vitéz Mihály hitvallását fogalmazta meg Széchényi Ferenchez írott levelében (1803). A debreceni református
költő legnagyobb szabású szándéka a ma ismert Csokonai-képen csak halvány vonásokkal jelenik meg. Oka, hogy az elkészült 51 sor nem tudja visszaadni azt az egyedülálló alaposságú előmunkálatot, amely az irodalom és a történelem minden területét átfogja: ennek nyomai levelezésében, töredékes tanulmányaiban találkoznak. 1802-ben
kelt levele fontos adalék őstörténeti felfogásához. A Kultsár Istvánnak írottak szerint
Attila szerepét nem tartja elengedhetetlennek a nemzeti dicsőség növelésére, de az
újabb rokonítási irányzatokat elutasítván a hun–magyar hagyományt fogadja el: „olvasásaim s vizsgálódásaim arra a részre állítottak, a mellyen az eddig való külföldi és
nemzeti iróink voltanak.” Állásfoglalását jelentékenyen befolyásolta tudós debreceni
tanára, aki hitelesebbnek ítélte a hun–avar–magyar egyezést állító középkori görög és
latin írókat, mint némely korabeli „finnezőt”, ám mégsem kizárólag Budai Ésaiás hatására, hanem főleg saját kutatásai alapján alakította ki szemléletét. „Ohajtanám a magyar historiának atyját – ki nem érti ezen a néven az idvezült Prayt? – a legutolsó
munkájában e felől látni, de az még kezembe nem akadhatott.” – írja ugyanott. Csokonai e vágyakozásában is megnyilvánuló igényessége oly hatalmas tudás megszerzéséhez vezetett, amellyel csak történetírói példaképe, Pray György rendelkezett. A kortárs szakirodalom őstörténeti vitáinak ismeretén túl eddig nem látott bőségű forrásanyagot gyűjtött össze. Már 1799-re keltezhető feljegyzéseiben is az arab, orosz, görög,
latin földrajzi és történeti munkák tiszteletet parancsoló sokasága sorakozik. A Pray
által sokat bírált Desericius első kiadója volt Ricardus 1237. évi jelentésének, amely
Julianus barát első útjáról számolt be: e gyűjtemény is felvétetett Csokonai jegyzékébe.
Ez annak is jele, hogy újabb irányban bővült a költő kutató érdeklődése. A Toldy által
Aestheticai töredékek címen kiadott írások között megtalálható A magyarok ősi vallásáról készült vázlata. A rövid, pontokba szedett megállapítások Cornides Commentatióján alapszanak; jelentőségük abban áll, hogy a történeti hűséget célozván a keresztény
és az antik mitológia helyett elsőként kísérelte meg a magyar ősvallásra építeni az
eposz isteni gépezetét.
Költői-történetírói szándéknyilatkozatát 1802. szeptember 16-án fogalmazta meg
Széchényi Ferencnek. A honfoglalás iránt tanúsított irodalmi és történeti irányú érdeklődés leginkább Csokonaiban forrott egybe. Amennyiben Az epopoeáról közönségesen című tanulmányából idézzük elhatározását: „én Árpád irója akarok lenni”, úgy e
levél a bizonyság: ezt kettős értelemben gondolta. A levél elején a műveltségpártoló
gróf könyvtárgyűjtését méltató szavak nem csupán udvarias formaságok; maga a költő
is hasonló céljait tárja fel fő támogatója előtt. „Árpádról és őseleinknek megtelepedésekről” írandó hőseposza eddig négy évi kutatásra ösztönözte, s ebből merült fel azon
forráskiadvány-tervezete, amely magában foglalná a régi magyarokról fennmaradt öszszes híradást. A Thesaurus antiquitatum hungaricarum név alatt kiadandó gyűjtemény
indoklása is a kettős célra vall: „Ez énnékem magamnak is felette szükséges volna,
hogy Árpádomat annál helyesebben elvégezhetném. Mert az akkori történetek,
geographia, régiségek, famíliáknak, váraknak és városoknak eredeti, szokások, erköl-

7

csök, vitézeknek személyes viselt dolgaik, stb. még egybeszedve nincsenek. Míg pedig
a documentumok mind keze alatt nem találtatnak az embernek, szörnyű nehéz az íly
homályos állapotokban boldogúlni.”
Óhatatlanul felmerül a kérdés: honnan e kettős költői-történettudósi elhivatottság? Öt évvel korábban, 1797-ben papírra vetett gondolatai Kölcsey Nemzeti hagyományait előlegzik. Koháry Ferenchez írott levelében így dicséri a Poesist: „Minden tudományokat vagy megelőztél, vagy te adtál elsőben is az embereknek tudtára; te emelted
fel nagyobb bölcsességre a nemzetek elméjét, mind e máig napiglan, e világon.” Először költészetet, aztán tudományt akart adni a magyarnak anyanyelvén, csakhogy
1802-re belátta: ezt neki egyidejűleg kell megteremtenie. E felismerés nem a visszarettenést, de az előbb említett kettős célkitűzést váltotta ki a merész lelkű költőből. Csokonai, a leendő történetíró bátorságát a leendő eposzíró sem adta alább. Az 1802. évi
szándéknyilatkozatban kijelenti, hogy Homéroszt, mint nemzeti epikust akarja követni, s a műfaj megválasztását a következőkkel indokolja: „Az epopoea, az egész
poetikai világban, leghosszabb, legtökéletesebb, s annálfogva legnehezebb dolog.” Mégis e vállalata tűnhet megalapozottabbnak, minthogy eposzköltőként már bemutatkozott. Korábbi epikusi tevékenységét, amely igen távol áll a homéroszi emelkedettségtől, Az epopoeáról közönségesen szólva így mentegeti: „ha azokat az előgyakorlásokat
sem rejtem el nemzetemtől, a mellyek Musámat a nagyobb próbákra merészítették; talán nem vétek sem magyar literaturánknak, sem Árpádnak, sem önnönmagamnak becsülete ellen.”
Hőseposza nem szólhatott másról, mint Árpád honfoglalásáról. Csokonai tárgyválasztását az a meghatározó erejű olvasmányélmény jelölte ki, amellyel a Gesta
Hungarorum hatott rá. Ez korai költészetében is jelentkezett, 1796-tól nyomon követhetően. 1797-ben A' Nemes Magyarságnak felűlésére írott versében Anonymustól ismert
hősöket állít például a Dentmagyarok kései leszármazottai elé. A magasztos tárgy kezdetektől fogva adott volt, mint ahogy az elbeszélő forma megválasztásában is egyértelmű választása esett epikus példaképét, Homéroszt idéző verselésre: „Egész Europában csak maga a magyar nyelv alkalmatos arra, hogy mind sarkalatos, mind mértékes verseket lehessen rajta csinálni.” Csokonai ekkorra mindkét verselési gyakorlatban
– sőt azok egyszerre való művelésében is – rendkívüli jártasságra tett szert, így a magyar nyelv e kivételes adottsága lehetővé tette, hogy a hazai tartalom antik formába
öntessék.
Csokonai Vitéz Mihály honfoglalási epikája azon különös fejezete a magyar irodalomtörténetnek, amelyben az író levelezése, némely tanulmánya jobban közelíti
a valós szándékot, mint a ránk maradt töredék. A bevezető 51 hexameter, illetve „Rövid
Kritikai Rajzolattya egy nagy Magyar Epopoeiának, mellynek neve Árpád, vagy a Magyarok megtelepedése” készült el. Óvatos elemzéssel érdemes csak az elkészült sorokhoz és a vázlathoz közelíteni: erre int az a tény, hogy csak élete utolsó éveiben kezdett
hozzá fő művéül szánt alkotásához, de halálos betegsége elhatalmasodván, kevés erőt
és időt hagyott az írásra.
Rettentő hadakat, vért és egy nemzeti szörnyű
Bajnokot énekelek s a bús Hadak Istene bátor
Hét fő hadnagyait...
(I. 1–3.)

8

Az eposz első soraiban megdördülő harci erő hangjai talán jobban illenének Vörösmarty Zalánjához; mindenesetre a folytatás tervezetében nem a nyitány hangvétele
uralkodik. Mindjárt a Rövid kritikai rajzolat elején kiderül, hogy Árpád menekülőben
van a besenyőktől elszenvedett vereség után, s a halicsi fejedelemasszonynak meséli el
nemzete történetét. Csokonai fentebb idézett gyakori Homéroszra történő hivatkozását tekintve különösen hat a vergiliusi alaphelyzet; ennél is érdekesebb, hogy a szorongatottságnak van történeti emléke, csakhogy nem Anonymusnál, hanem a krónikában,
amelynek rövid utalását épp az Árpád–Aeneas párhuzam megalkotása végett emelte
be. Ez az egyetlen sorsfordító mozzanat, amely nem a Gesta Hungarorum szellemében
fogant, a továbbiakban ugyanis a cselekmény és a szereplők arányaihoz Béla király
jegyzőjét vette történeti alapul. Emellett a honfoglaló magyarság bemutatását tetteiben
és szokásaiban oly részletességgel kívánta kidolgozni, hogy a fő tárgy nem Árpád, hanem Árpád és a nép lett volna. Többször szándékozott felvenni „scytha és magyar
antiquitások” néven néprajzi érdekességeket. Ebben kevéssé hagyatkozhatott Anonymusra, illetve más írott forrásra, így az élő népi hagyomány összegyűjtése várt rá. Itt is
akadályként lépett fel az 1797-ben megfogalmazott törekvés és az 1802-re felismert valóság közötti ellentét: a minden tudományokat megelőző magyar nyelvű költészetet
a tudománnyal együtt kellett volna megteremtenie.
A 12 könyv csonkán maradt váza a tudományos gyűjtőmunka elért előmenetelét
az arányokban mutatja meg. Egyes részek, mint a „scytha és magyar antiquitások”,
csak jelzik a későbbi kidolgozást, míg a váz minden ösztövérsége ellenére sejteti, hogy
Árpádot több oldaláról kívánta bemutatni, mint később tette azt Vörösmarty. Ezért
vett fel nagyobb cselekményidőt, illetve több anonymusi fejezetet. Csokonai Árpádja
útban az új hon felé Attila örököse, a bejövetelkor győztes hadvezér, Zsolt születésekor uralkodóház atyja, a szeri gyűlésen az első törvényhozó. Ez utóbbi vonás különösen kedves volt Csokonai előtt: a Gesta Hungarorum 40. fejezetének az egész IX.
könyvet szentelte „A pusztaszeri első diéta” megörökítésére. Ez az összetett kép az
első ének nyitányában is benne foglaltatik, s az elkészült sorok az isteni kiválasztottságú ember-hősnek azt a vonását hangsúlyozzák, amelyet a költő legtöbbre becsült:
Árpád alakja az országalapító bölcs uralkodóban teljesedik ki:
Mint a cserje között a tölgy, mint a kiderűlt éj
Apró csillagai közt a hold, úgy fénylik ezek közt
Nagy születésével, s felséges tettei méltó
Fényeivel a szörnyű Árpád – az isteni férfi,
Akinek áldja porát még a késő maradék is
Sok történeteken kellett neki menni keresztűl,
Sok hadakon kellett fecskendeztetni ki vérét,
És bár a vezető isten maga tette vezérré,
S bár derekán viselé az erős hadak isteni búsult
Fegyvereit, mégis csak alig győzhette halandó
Vállaival szörnyű bajait, míg megtelepíté
Nemzetit, – a legjobb főldön, – míg rendele törvényt
S alkota oly nemes alkotmányt, mellyben az időnek
Szennyei közt az ő fényes maradéki ragyognak.”
(I. 8–21.)

9

Csokonai Árpád-eposza a honfoglalási epika legnagyobb be nem váltott ígérete
volt. Az Anonymus által felélesztett történeti és irodalmi érdeklődés személyében forrott össze, de a korai halál a hatalmas szándékkal megindított irodalmi – és történeti –
életművet nem engedte kibontakozni. Árpád írója nem tudta véghezvinni vállalását,
s a következő nemzedékre sem tudta örökíteni 1861-ig elveszettnek hitt, töredékében
is értékes hagyatékát. Ezáltal, hogy a további fejlődésre nem hatott, ugyanúgy egy folyamat lezárásaként értékelhető, mint a műfaj legnagyobbjaként méltán számon tartott
Zalán futása. Vörösmarty irodalmi mintáit számba veendő Csokonai kora elé kell viszszatekintenünk, s ekképp megmutatkozik, hogy a két egymástól függetlenül alkotó
költő mégis mint jutott bámulatos egyezésekre.

3. Vörösmarty Árpád-eposza
„Írói kezdetemre nézve azt kell megjegyeznem, hogy még kis deák koromban
igen megkedveltem a római mértékű versek hangjait, s a puszta hang után már akkor
kezdettem deák-verseket írni... s igen megörültem, hogy a magyar nyelv oly könnyen
perdűlt római mód szerint.” Vörösmarty önéletrajzi feljegyzéseit 1824-ben vetette papírra, már a Zalán befejezte után. Visszatekintése tág látószögébe fogja a dunántúli katolikus kisnemes eddigi életpályáját, irodalmi műveltségének meghatározóit. Fejlődéstörténetének egymásra következő állomásain tekint végig: iskoláin, korai olvasmányain, két egyházfi, Egyed Antal és Teslér László segítő barátságán, és egy harmadik
pap, az egykor pálos rendi szerzetes, Virág Benedek nagy alakján.
A kortársai által „magyar Horác”-ként tisztelt Virág budai háza költők és történetírók zarándokhelye volt évtizedeken át: Csokonai Vitéz Mihály, Kölcsey Ferenc,
Berzsenyi Dániel, később Kisfaludy Károly és Vörösmarty Mihály, valamint Horvát
István és Szalay László egyaránt a tudós atyamester előtt tisztelegtek, aki a magyar
műveltség e két ágát személyében egyesítette. Ebben Csokonaival egyezett, de a fiatalon elhunyt debreceni költő utóéleténél munkássága szerencsésebb sorsra jutott: költői
és történetírói hatása egyaránt megnyilvánult „tanítványai” közül a legkiválóbb, Vörösmarty eszmevilágában. Költészete „kiválóképen megtetszett tisztasága és könnyűsége miatt” – írta élete rövid összefoglalójában a Horatius fordítójáról.
Virág Benedek nem egyedül képviselte a XVIII–XIX. század legnagyobb hatású
verstani törekvését, az antik versformák meghonosítását, magyarra ültetését. A Vörösmarty-önéletrajzban szereplő „deákos triász”: Révai Miklós, Baróti Szabó Dávid,
Rájnis József szintén döntő szerepet játszott a klasszikus időmérték terjesztésében.
A korszak legnagyobb újrafelfedezése volt a magyar nyelv eme kivételes adottsága, amely
felett elsőként Sylvester János lelkendezett 1540-ben, pártfogójához, Nádasdy Tamáshoz írott levelében: „Melyik idegen nemzet ne csodálkoznék azon, hogy magyar nyelven a görögöt és rómait utánozva minden fajta verset lehet írni”, s az egy évvel később
kiadott Új Testamentum bevezetőjében példát is adott erre, az első magyar nyelvű
disztichonos költemény megalkotásával. Bő két évszázaddal később az egész magyar
irodalmi közvéleményt áthatotta Sylvester elfeledett meglátása. Ezért nem volt kétséges, hogy Vörösmarty milyen formába önti eposzát, noha a Zalán futása 1825. I. 31-én
közzétett előfizetési felhívásában legnagyobb epikus előzményéül Zrínyit jelölte meg.
Virág Benedek a már említett nagy hatású költői tevékenységén túl a történetírásban is újat alkotott. 1808-ban jelent meg a Magyar Századok, amely a hazai nyelven
művelt tudomány régóta esedékes minőségi megújhodását hozta el, Pray és Katona leg-

10

jobb hagyományait követve. A honfoglaláshoz elsősorban a Névtelen jegyzőre hagyatkozott. Árpádról és magyarjairól eszményi képet festett: „Hadvezéreknek, a' Magyarok és Kúnok közül, a' legalkalmasbakat választotta, 's arra intette, hogy magok
közt egyetértők, az ő parancsolatira figyelmesek lennének: a' földlakosaival, nagyokkal és kicsinyekkel emberségesen bánnának, fegyverrel csak az ellenállókat ijesztenék;
de ha megadnák magokat, tennék barátikká. Hirdetnék mindenütt, hogy Árpád ama'
nagy Atilának unokája, ki midőn a' régi fényes birodalmat felállítni igyekszik, őket, a
méltatlanúl elnyomottakat, kész segítni, 's vigasztalni. Mind ezeket nagy híven megtartották böcsűletes kapitányi, kik akkor még meg nem romlott szívűek, a' győzedelemben – Anonimus után, leginkább »csak dicséretet és dücsőséget kerestek.«” A fenti
ábrázolás nemes lelkű magyarjai eposzi megörökítést érdemeltek volna, s ezt Virág
Benedek is hasonlóképp gondolta, de az ő kezdeménye is töredékben maradt.
Virág tisztelője és történetírásban követője, Horvát István maga nem is kísérletezett e műfajjal; erre Pázmándi Horvát Endrét buzdította, akinek felajánlotta történettudósi támogatását. Ennek tudható be az Árpád Pannonia hegyén című elbeszélése,
amely a Kisfaludy Károly által szerkesztett Aurora első számában jelent meg 1821-ben.
Írásával elsősorban adalékot szolgáltatott a honfoglalókról szerzendő hőskölteményhez. Elbeszélésének zárlatában a pázmándi énekes munkálódására hívta fel a figyelmet,
remélve, hogy az eposz „talán még nem későn” érkezik.
Feltevése nem igazolódott. Hiába jelenttette meg Pázmándi Horvát Endre az Aurora ugyanazon számában készülő eposza mutatványát (ezt A' szittya üdőbül címen);
az Árpád 1831. évi kiadásával elkésett. Epizódoktól túlterhelt hosszadalmas művében
egyetlen olyan elem van, amelyet sikeresebben ábrázolt, mint Horvát István. Amíg az
elbeszélés írója a pogány magyar vallást a Cornidestől ismert perzsa mitológiából és
egy Anonymusnál megőrzött szokásból tákolta össze: „röviden imádkozott a' Fő Táltos, kérvén Ormosdot, hogy kedvesen fogadná e' Magyar Áldomást”, addig Horvát
Endre olyan forrásból merített, amelyből utoljára Csokonai készült dolgozni. Julianus
az őshazában maradt magyarok hitvilágát jellemezte keresztény szemszögből, s ezt alkalmazta Pázmándi Horvát a honfoglalókra:
Bálványisteneket nem imádtanak üstökös Őseink,
Bár az igaz hitnek rájuk nem tűnne világa.
A mitológiateremtés volt a legnagyobb feladata annak a kis eposznak is, amelyet
Gyulai Pál hatására irodalomtörténetírásunk sokáig a Zalánhoz vezető utolsó állomásként értékelt. Aranyosrákosi Székely Sándor a Hébe 1823-as folyamában bocsátotta
közre a székely nép honfoglalásának emléket állító költeményét. A műfaj minden létrejött és létre nem jött alkotása közül A Székelyek Erdélyben keletkezését határozta meg
leginkább szerzője származása, a szűkebb haza hagyománya. Marosszék szülötte, a később unitárius püspökké lett Székely Sándor a honfoglalási epika fejlődésvonalához
különlegesen viszonyuló kiseposzt bocsátott közre. A Székelyek Erdélyben verselése
(hexameter) alapján korába illeszkedik, de választott tárgyával egyedül áll: hőse Attila
legkisebb fia, akit érdekes módon az idegen forrásokból ismert Irnak néven szerepeltet. A székelység eredethagyománya a „nemzet a nemzetben” önazonosságtudat származéka. Népe keletkezéstörténetéről alig néhány sor krónikabejegyzés szól, amely
a Krimhild csatájából menekült háromezer hun férfi honra leléséséről tudósít. Kiindulása a Zalán futása alaphelyzetével erős rokon vonásokat mutat:

11

Nincs földünk, miután nagy Atilla kihalva előlünk,
Villongás 's testvér viadalban erős birodalma
Öszveomolt...
(I. 32–34.)

Egyik vezér, Úzon mondja e szavakat. A névválasztás is bizonyítja, hogy a legszűkebbre szabott krónikás honfoglalás-hagyományt Székely szülőföldje talaján állva kísérelte meg pótolni: Zágon, Kászon, Cserey, Gyula; mind veretes erdélyi hely- és személynevek. Hasonlóképp helyi néphiedelemből fakadt az ártó túlvilági hatalom, Nemere. Gyulai Pál szerint a székelyek Háromszéken az északi szelet hívták így,
s „minthogy róla némi mesés hagyomány is van, ez Székely Sándort még inkább
felbátorithatá.” Az istenre a magyar irodalomban először a Haddúr nevet alkalmazta,
de Gyulai állításával szemben nem ez hatott a Zalán futásának Hadúr alakjára. Igaz,
ő még nem ismerhette azt az 1933-ban előkerült kéziratot, amely a Vörösmarty-mű keletkezéstörténetének igen értékes forrása.
A „Vörösmarty Mihál 1819” jelzésű kéziratköteg az Árpád győzödelme a' titeli síkon címet viselő 2919 sor töredéket tartalmazza. Az Árpád-eposz első kidolgozása terjedelmében messze elmarad a végleges változattól – annál is inkább, mivel a hexameteres sorok jelentős része befejezetlen. E kezdemény érdekessége, hogy a magyarok istene már ekkor a Hadúr néven neveztetik. Vörösmarty ezt követően 1822 folyamán
ismét elővette témáját, de csak újabb, ezúttal 29 hexameteres töredék jött létre, az Árpád Zalán ellen. E két kísérlettől olyannyira eltér a 6683 sor terjedelmű végeredmény,
hogy az önéletrajzhoz csatolt jegyzékben joggal vélekedik így a költő saját munkájáról:
„1823/4-ben írtam Zalán futását mintegy 11 hónap alatt.” Valóban, ami a korábbi töredékekből igazán figyelemre méltó, az a cím, amely a szöveg mellett legalább annyira
érzékletesen vall az írói szándék változásáról.
Árpád győzödelme a' titeli síkon (1819), Árpád Zalán ellen (1822), Zalán futása
(1823). E három fokozatban ismerszik meg legtisztábban az átmenet: ugyanazt az eseményt előbb a győző, majd a két fél, végül a vesztes nevével jelképezi. A magyarság e
dicső sorsfordulóját borongós címmel beárnyékolni: ez sok volt Erdélyi Jánosnak, aki
1845-ben mindezt a nemzeti büszkeséghez méltatlannak tartotta. Nem lehet egészen
elvitatni az ítész igazát, amiért a honfoglalás-eposz élén a honvesztés-címet kifogásolja,
ám bírálatából messze kiviláglik, hogy figyelmen kívül hagyta Vörösmarty Zalánjának
egy fontos mondanivalóját, az utókor olvasójához fordulást, holott a mű elejére került,
utoljára „megkészült kezdeti versezet” épp e gondolattal indít:
Régi dicsőségünk, hol késel az éji homályban?
Századok ültenek el, s te alattok mélyen enyésző
Fénynyel jársz egyedűl. Rajtad sürü fellegek, és a
Bús feledékenység koszorútlan alakja lebegnek.
Hol vagyon, a ki merész ajakát hadi dalnak eresztvén,
A riadó vak mélységet fölverje szavával,
S késő százak után, méltán láttassa vezérlő
Párducos Árpádot s hadrontó népe hatalmát?
Hol vagyon? Ah ezeren némán fordulnak el: álom
Öldösi szíveiket, s velök alszik az ősi dicsőség.

12

A tehetetlen kor jött el, puhaságra serényebb
Gyermekek álltak elő az erősebb jámbor apáktól.
(I. 1–12.)

A nyitány sötét árnyéka múlt és jelen összehasonlításából vetült a reformkor
kezdetére. Gondolkodóink legjobbjai hívták fel olvasóikat a kiáltó ellentétre. Toldy
Ferenc azon megállapítása, amely szerint „Zalán nem csak költői mű, hanem egy,
a nemzet ébredésével összefüggő politikai tett is volt” találóan jellemzi az eposz jelenre
irányultságát. A politikai tartalom: egy erős hódító nemzet méltán űzi el tartásában
meggyengült ellenfelét. E mondanivalót emberközelivé épp az a személyesség teszi,
amely Vörösmarty lírai alkatának következményeként az elbeszélő költészetben szokatlan – ennek megfelelően a bírálók által gyakran meg nem értett – lehetőséget aknáz
ki. A költő ugyanis az egyes olvasóhoz közelebb kerül azáltal, hogy műve tartalmát
a személyesség gyűjtőlencséjén keresztül sugározza, mintha hömpölygő hexametereinek hideg általánosságában dörgené el tanulságait. A „lírai részvét” tragikumábrázolása
megrendítő példáját nyújtja, amikor a Kadosával halálos viadalára készülő Schedios
törvényszerűnek ítéli hős eleitől elfajzott népe bukását:
Hej! magyar, a ki előbb büszkén Marathonra lenézett,
A nagy athénei nép, nem volt szívére hasonló
Ehhez, mely ma vitéz hadatoknak előtte veszendő.
Tízezer ott százezredeket meghajta vasával,
S szárazon, és vizen űzte dicsőn a persa hatalmat.
Most Marathon mezején a gyávák nemzete tévelyg,
S régi dicsőségét nem birja Athéne, ledőlvén
A falak, és a benne lakók erkölcse bomolván.
(VIII. 302–309.)

Viddin bolgár vezérhez szólván Árpád a méltó bukás másik okát jelöli meg:
Ösmerlek Bodony, (így hangzék magyarúl neve) híred
Elterjedt, valamerre magyar hordozza szerencsés
Fegyvereit; de gonosz bélyeg van nyomva nevedre;
Mert nemzettagadó kész vagy gázolni rokonvért
És bérért idegent szolgálsz; idegennek adózol
Annyi vitézséggel, hogy végre erős hadi munkád
Hírt hozzon neki és neked és népednek alázást.
Vajha ne jósoljak, hír nélkül fogtok enyészni
(X. 221–228.)

A XIX. század eleji utókort célzó figyelmeztetés az eposz fontos, ám nem elsődleges jelentősége. A Zalán futása mindezeken túlmenően a magyar bejövetel legnagyobb szabású szépirodalmi megörökítése. Megírásával az Ének Pannónia megvételéről szerzett históriás költeménytől számítható háromszáz éves folyamatot zárta le
egyszersmind legbecsesebb alkotásával a honfoglalási epika, mint műfaj. Csáti Deme-

13

ter, Csernátoni Miklós, Csokonai Vitéz Mihály nemes hagyományait követve az általa
ismert történeti kútfőkből bőven merített. Jóllehet nem maradt Vörösmarty után oly
hatalmas tudományos előkészületről tanúskodó hagyaték, mint amekkora Csokonaitól háramlott az utókorra, a Zalán futása híven őrzi szerzője lelkiismeretes gyűjtését.
Történeti ihletettségét a Gesta Hungarorum adta. Az anonymusi sugallat leginkább
a cselekmény vázában mutatkozik meg: a gesta Árpádról szóló fejezeteinek gerincét
a Salán fejedelem elleni készülődés, illetve annak görög és bolgár seregei fölött aratott
győzelem alkotja. A 12. fejezetben először felbukkanó ellenséges uralkodó és a magyarok közötti követjárások rendre megszakítják a Kárpát-medence más színterein végbement eseményeket, hogy a két sereg felvonulása és összecsapása után a 39. fejezetben
bekövetkezzék Zalán futása.
A hét vezér, s a kiemelkedő személyek; Ond fia Ete, Tas fia Lél, a kürtös, Bogát
fia Bulcsú, a zászlótartó: mindegyikük a Gesta Hungarorumból ismeretes. Azonban
Vörösmarty történelmi érzékét nem csak az Árpád és Zalán harcában rejlő eposzi lehetőség felismerése dicséri; legalább annyira ékesen szól írója műveltségéről a roppant
alkotás egy finom, alig észrevehető rezdülése:
Hol nagy Ügek, nemes Álmossal vígadva parancsol
A sok ezer népnek, mellyet dárdájok elejte,
Ott még áll üresen végetlen tére az éjnek,
A mi helyünk. Te korán jutsz el jelesedve közökbe.
(II. 452–455.)

A táltos túlvilágot idéző szavai a krónikás hagyomány Lehel kürtje mondájában
megőrzött pogány vallási emléken alapszanak. A fogoly vezér a krónika szerint e szavakkal sújtotta kürtjével halálra Konrád császárt: „»Előttem fogsz járni és szolgám leszel a másvilágon.« Szkíta hiedelem ugyanis, hogy akiket éltükben megöltek, azok
a másvilágon szolgálni fognak nekik.”
Mindezek ellenére Vörösmarty előtt nyilvánvaló volt: a kútfőkben csak az eposzi
lehetőség ösztövér váza rejlik; a mű teremtése a költőre vár. Ennek felvállalására hármas vértezettel indult: a források ismeretén túl a magyar elbeszélő költészet irodalmi
hagyományai és kivételes egyéni tehetsége segítette alkotásában. Az epika egyetemes és
hazai előzményeiből érdemes kiindulni, hogy ennek fényében mutatkozzék az az új,
amelyet Vörösmarty hozott a több ezer éves folyamatba. A hont foglalni kész nemzet
megéneklése: ez akár vergiliusi ihletettségnek is minősülhetne, de az Aeneisből irodalmi motívumokat merítő Csokonaival ellentétben Vörösmartynál csak a végletekig
lecsupaszított történeti alap emlékeztet Aeneas írójára. Ez a hasonlóság oly csekély,
hogy a Zrínyi és Tasso munkásságát elemző, irodalomtörténésznek is kiváló Arany
János gondolatai ide is vonatkoztathatóak: „Az élet viszonyai, bármily tarkán jelentkeznek előttünk, nehány, számtanilag ugyan meg nem határozható, de korlátolt
mennyiségű alapvonásra vihetők vissza. E vonások tisztán emberi természetünk eredményei, annálfogva örök ismétlésben újulnak fel, ivadékról ivadékra.” A hexameter, illetve a kötelező kellékek (mint például a seregszemle) a formai elvárásnak tesznek eleget; a tartalmi előzmények Zrínyit idézik.
A Zalán futása már említett előfizetési felhívásakor megnyilvánuló Zrínyi-tisztelet a műben is megismerszik. A Szigeti veszedelemből a kettős színtéren vívott égi-földi
csata állt példaképül Vörösmarty előtt. Az isteni hatalom a gonosz felett aratott győ-

14

zelme Zrínyinél a magyarok megdicsőülését, Vörösmartynál a tényleges diadalt
előlegzi. Ezen túlmenően egy eddig kevéssé hangsúlyozott, ám annál fontosabb Zrínyihatás is felfedezhető: a legfelső égi hatalom megjelenítésének irodalmi előképét talán
nem túlzás a Szigeti veszedelem istenalakjában megjelölni. Ezt alátámasztandó újra fel
kell idéznünk Csokonai munkáját. Amikor a XIX. század elején nekifogott eposzának,
a magyar ősvallás ábrázolásakor ugyanazok a nehézségek merültek fel, mint két évtizeddel később Vörösmarty előtt. Mindketten a pogány előidők hitvilágához fordultak, de a régi vallás eposzi megjelenítéséhez a gyér forrásemlékeknél jobban hagyatkozhattak teremtő költői képzeletükre. Annyit mégis tudhattak, ha mástól nem,
Cornidestől, hogy nem a görög istensereglet felé kell tájékozódniuk. Itt mutatkozik –
a Csokonai által is nagyra tartott – Zrínyi hatása: a két költő egymástól függetlenül jutott el a magyarokat vezérlő harcos isten gondolatáig. Csokonai Hadak Istene és Vörösmarty Hadúr alakjának irodalmi előképéül okkal tartható számon az, akihez Zrínyi
Miklós eposza végeztével fohászkodik: a Vitézek Istene.
Vörösmarty igazi egyénisége műve két sajátosságában mutatkozik meg: a lírai
hangvétel személyességében, valamint a páratlanul ötletes cselekményszerkezetben. Ez
utóbbit irodalomtörténet-írásunk Toldy Ferenc elmarasztaló vélekedésével, amely szerint a „történetek tarka egymásba fonódása a figyelmet terheli”, hosszú időkre el nem
ismertté tette. Szörényi László 1975-ben megjelent tanulmánya ezt a tudatosságot mutatja ki több vonatkozásban. Egyfelől a tíz énekre tagolt műben szimmetriatengelyt
fedez föl (V–VI. ének), amely az énekeket mintegy tükörképszerűen állítja szembe
egymással. Az I. énekben Árpád haragja a X. ének során beteljesedik, míg Zalán országvesztéssel való fenyegetése végül őreá hullik vissza. Az énekpárok megfeleltetésén
keresztül Árpád és Zalán párhuzamos, de ellenkező irányú sorsát bontja ki. Másfelől
Árpád és Ete kettős főszerepét a valós értékében láttatja, amelyet továbbgondolva
a honfoglalás értelméhez jutunk.
Az első ének mindkét vezérfonalat útjára indítja: Árpádot Alpáron, Etét a Bodrogközben szerepelteti. Ete jövendőbelije Hajna, az ősz Huba lánya. Hajnáért epedezik a Délszaki Tündér is, a Hajnal és az Éj fia. Vörösmarty egyedülállóan termékeny
mitológiateremtő képzeletének szülötte a régi világból jött a lány után, de Hajna e szavakkal utasítja el:
Mert tudd: hadzavaró Ete hős van Hajna szivében.
Olly ékes nem, mint te, vadabb, mint gyenge szerelmed,
De szép s jólelkű, s a harcban erőre hatalmas,
A ki hazát szerzend e boldog földön atyámnak,
És minekünk, s hős karjával megnyomja serényen
A dúlásra jövő harcoknak enyészetes árját.
(I. 511–516.)

Világos indoklásában megjelenik az Ete személyével jelképezett érték, a nemzetfenntartó erő, amelyet Hajna a hőssel egyként vállal. Eszményéért Ete még személye
feláldozására is kész. Az ördögi hatalmat egy megszemélyesített gonosz erő, a perzsa
Ahrimannal egybecsengő nevű Ármány képviseli. Ez olyasvalakinek halálát követeli
őrjöngő haragjának kiengesztelésére,

15

A ki leginkább vár s vágyódik boldog időre,
A ki ez életet és javait buzgóbban ohajtja
(II. 357–358.)

Az örömteli jövő előtt álló Ete alakja vállalt önfeláldozásával nyeri el legmagasztosabb vonásait:
Vér kell Ármánynak, s hadi áldozat. Áldozat és vér
E karban neki szánva vagyon; legyen ő csak ezentúl
Nyugton; erősödjék a nép: én elveszek érte.
(II. 387–389.)

Az engesztelő áldozat elmaradása Vörösmarty vallásos érzékenységének talán legszebb példája. A Szigetvárat védő Zrínyi Miklós önfelajánlása és Ete vállalása a felületes szemlélő számára egyszerű párhuzam. Igen ám, csakhogy előbbi Istennek, utóbbi –
egy nemes célért ugyan, de – az ördögi hatalomnak tette nemzetmegváltó fogadalmát.
Minthogy a magyarság felvilági hatalma Hadúr kezében van, az Isten nem engedhet
Ármány kívánalmának:
A ki vitéz lelkét elszánván honja javáért
Veszni megyen, gonosz Ármánynak nem jut le kezébe.
Én oltalmazom azt, s hírét szép csillagom őrzi.
(III. 429–431.)

Hadúr az élet folytatását rendelte az ifjú, házasulni kész Etének, s választottja,
Hajna felett is őrködik, amikor az eltévedt leányt védeni egy tündér gyermeket küld.
(VI. 410–412.) A lányt meneküléséhez a Délszaki Tündér önfeláldozása és utolsó ajándéka, a tündér ló is hozzásegíti. A csodás állat szavai a népmesék táltos lovait idézik:
Hogy vigyelek, valamerre akarsz; de te mondjad előbb meg,
Menjek-e mint villám, vagy mint a gondolat, úgy-e?
Vagy pedig mint a rohanó szélvész, melly este megindúl
S reggelig a roppant földet pusztítva bejárja?
(VI. 649–652.)

Hasonlóképp, amikor tündér lovával érkező Hajna Etét a „sebesnek ártó” álomból ébreszti és füvekkel gyógyítja, egyfajta újjászületés-motívumot sző meséjébe a költő, aki a néphagyomány miszlikbe vágott hőseit egybeforrasztó és feltámasztó csodaszereit emelte művébe. Ete újult erejét családja védelmére fordítja: a IX. ének során
a szerettei életére törő pórokat győzi le.
Hajna és Ete a honfoglalás értelmét személyesítik meg. Istentől rendelt szerepük
a honszerzés hősi küzdelmeinek eredményét, az országalapítást értékkel megtelíteni.
Árpád és Ete kettős alakja a megszerzés és a megtartás kettős mondanivalójára utal.
Azt, hogy a véráldozat nem volt hiábavaló, a nemzet fennmaradása bizonyította, s ennek jelképe volt a fiatal pár az eposzi cselekmény e szálában. Az egyszeri hőstettnek
emléket állító vonal főhőse a honfoglaló fejedelem.

16

Árpád és Zalán ellentétes sorsának párhuzamba állítása csak odáig érvényes,
ameddig a hont birtokló és a hontalan uralkodó felcserélődésének értelme tart. A személyekre ez nem áll. Zalán még hatalma teljében, a mű elején is mint kétségek közt őrlődő, gyenge személyiség találkozik. Árpádot becsmérlő szavaiból is a félelem érzik ki:
A hitvány jövevény! ... mi egyéb is ez a ravasz Árpád?
Hányja magát, s hazugúl Etelével mondja rokonnak.
Mondja, holott tán a latrok barlangja nevelte,
S mérges oroszlán vagy tigris szoptatta szilajjá:
Hah! de miért epedek?...
(I. 72–76.)

Az ellenséges szavak hitelét Vörösmarty nem azonnal oszlatta szét: Árpád alakjának roppant festményét lassú vonásokkal, de annál biztosabban festi. Első megjelenítésekor már emberfeletti tulajdonságait sejteti a még vázlatos arckép:
... Árpád pedig álla magasban
Egy kis domb tetején. Vala ékes párduca vállán,
Rendítő buzogány jobbjában, s oldala mellett
Ősei harcaiból maradott nagy kardja világolt;
És könnyű süveg álla fején s toll reszkete ormán.
Mint Ügeké, szépapjáé, nagy termete; könnyen
Mozdúl a súlyos fegyverrel; karjai, válla
Mint a Mátratető és bércei, izmos erősek.
Igy állt meg komolyan, s végig pillanta hatalmas
Szemmel szép hadain, s intett, és nyomban elálltak
A rohanó csapatok. Valamint a csillapodó vész,
Lassú zúgással megszünt a tábori vas-zaj.
A fegyver csillámla, de már nem csattoga többé,
S dárda, gerely, lobogó büszkén emelődtek az égre.
(I. 157–170.)

Természetfeletti erőnek engedelmeskedik a tömeg. A népétől elkülönülten,
„csendes kis halom ormán” álló vezér alakja legközelebb új vonással gazdagodva tűnik
elénk:
Lelke magas képzelmekkel forog a nagy időben,
Annak előbbi, s jövő tüneményit látja lebegni,
S titkos imádságot mond hála-buzogva Hadúrnak.
(IV. 484–486.)

A látnoki képesség a nemzete jövőjéért aggódó uralkodó felé vezet:
Csak rokon, a rokonok keblébe ne mártana gyilkot,
Haj! csak véréhez soha senki ne lenne kegyetlen.
Nemzetem! és késő unokák, a mit mi szereztünk,

17

S szerzendünk ezután, nem dönti-e porba, homályba,
Egymás ellen ütött villongó kardotok éle?
(VI. 195–199.)

Árpád alakja a győztes csata előtt teljesedik ki. Ahogy eddig a félelmetes, emberfeletti uralkodó képmását készültének egy-egy szakaszában engedte látni Vörösmarty,
most bevégzett művét a teljesség pompájában tárja elénk. A képi megjelenítést erősítendő a pajzs leírásának antik hagyományához fordul. Az előidőkre visszatekintő
szemlélődés – egyszersmind a pajzs – közepén a világot igázó Attila, a Hadistentől
küldött kard birtokosa áll. A végső bizonyosság akkor következik be, amikor a tekintet a hősi múltról annak élő örökösére vetül, s Árpád oldalán az égi adomány immár
a nevén neveztetik:
Karja pedig kivoná a győző isteni kardot,
Mely soha még idegen kézben nem csilloga, ámbár
Nem vala nyugta sötét hüvelyében semmi csatánál:
Mindig elől csengett öldöklő szittyai kézben.
(VII. 61–64.)

Vörösmarty azt a mítoszt teremtette meg Árpádnak, amelyet a krónikás hagyomány megtagadott tőle, s amellyel a honfoglalási epika is adós maradt mindezidáig.
A lehetőséget csak a Gesta Hungarorum halvány világa mutatta. A már kezdetekkor
földi és földöntúli árnyalatokkal egyaránt rendelkező Árpád-vázlatok az istenkirály
festményében egyesülnek. A költő Isten és ember közé elhelyezve vallásos magasságba
emelve tisztelte Árpádot, s rajta keresztül a magyar honfoglalást.

SZÖVEGKIADÁSOK
Thuróczy János: Chronica Hungarorum, Augsburg 1488. (Magyar fordítása Horváth Jánostól:
A magyarok krónikája. Bp. 1978.)
Kristó Gyula szerk.: A honfoglalás korának írott forrásai. Szeged, 1995. (Csáti Demeter; Anonymus és idegen kútfők fordításai)
Szilády Áron szerk.: Régi Magyar Költők Tára (RMKT) II. XVI. századbeli magyar költők művei. Bp. 1880. (Farkas András)
Varga Imre szerk.: RMKT XVII. század 10. Bp. 1981. (Csernátoni Miklós)
Zrínyi Miklós: Adriai tengernek Syrenaia. Bécs, 1651.
Nádasdy-Mausoleum, Nürnberg, 1664. (Magyar fordítása Horányi Elektől: Magyar Országnak
hatalmas és ditsőséges királyainak és első vitézkedő kapitányainak emlékeztető koporsó épülete. Pest, 1777.)
Johann Georg Schwandtner: Scriptores rerum Hungaricarum I. Bécs, 1746.
Kövesdi Ágnes vál.: „az a szarvas itt legeltet”. A honfoglalás a szépirodalomban. In: SzabolcsSzatmár-Beregi Szemle, 1996/2.

18

Dugonics András: Etelka, 1788.
Toldy (Schedel) Ferenc kiad.: Csokonai Mihály Minden Munkái. Pest, 1844.
Vargha Balázs kiad.: Csokonai Vitéz Mihály minden munkája, Bp. 1981.
Kisfaludy Károly szerk.: Aurora Hazai Almanach. Pest, 1822.
Horvát Endre: Árpád. Pest, 1831.
Aranyosrákosi Székely Sándor: A székelyek Erdélyben. Heinrich Gusztáv kiadása, Bp. 1897.
Kozocsa Sándor: A Zalán futásának első kidolgozása, Bp. 1937.
Gyulai Pál kiad: Vörösmarty összes munkái II. Bp. 1884.

TÖRTÉNETI MŰVEK
Heltai Gáspár: Chronica. Kolozsvár, 1575.
Pethő Gergely: Rövid magyar kronika. Bécs, 1660.
Timon Sámuel: Imago antiquae Hungariae. Kassa, 1733.
Bél Mátyás: Adparatus ad historiam Hungariae I. Bécs, 1735.
Tarnai Andor szerk.: Bél Mátyás levelezése. Bp. 1993.
Pray György: Annales veteres Hunnorum, Avarum et Hungarorum. Bécs, 1761.
Katona István: Historia critica primorum Hungariae ducum. Pest, 1778.
Cornides Dániel: Commentatio de religione veterum Hungarorum. Bécs, 1791.
Budai Ésaiás: Magyar ország Históriája. Debrecen, 1805.
Virág Benedek: Magyar Századok. Buda, 1808.
Mályusz Elemér: A Thuróczy-krónika és forrásai. Bp, 1967.
Csapodi Csaba: Az Anonymus-kérdés története. Bp, 1978.

IRODALOM
Arany János: Zrínyi és Tasso. In: Budapesti Szemle, 1859.
Szörényi László: Hunok és jezsuiták. Bp. 1993.
Szilágyi Ferenc: Csokonai művei nyomában. Bp. 1981.
Toldy Ferenc: A magyar nemzeti irodalom története. Pest, 1864–65.
Pintér Jenő Magyar irodalomtörténete IV–V. Bp. 1931–1932.
Kovács Kálmán szerk.: Gyulai Pál válogatott művei. Bp. 1989.
Erdélyi János: Irodalmi tanulmányok és pályaképek. Bp. 1991.
Horváth Károly: A klasszikából a romantikába. Bp. 1968.
Toncs Gusztáv: Vörösmarty 'Zalán futása'. Szabadka, 1885.
Czapáry László szerk.: Vörösmarty emlékkönyve. Székesfehérvár, 1900.
Szörényi László: „... s hű a haladékony időhöz”. In: „Ragyognak tettei”. Székesfehérvár, 1975.

19

