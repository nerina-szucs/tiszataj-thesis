tiszatáj
71. É V F O L Y A M

k

Birtalan Ferenc
Bogdán László
Gergely Ágnes
Karácsonyi Zsolt
Nagy Márta Júlia
Petöcz András
Závada Péter
versei
Halász Rita
Juhász Tibor
Szénási Ferenc
prózája

Lengyel András Ignotusról
SZABÓ MAGDA 100
Kosztrabszky Réka
Soltész Márton

w Sp-

Nátyi Róbert Gábor Jenő
festőművészről
Diákmelléklet
Csáth Gézáról

10
2017. október

IRODALMI FOLYÓIRAT
Megjelenteti a Tiszatáj Alapítvány Kuratóriuma
a Csongrád Megyei Önkormányzat,
Szeged Megyei Jogú Város Önkormányzata,

az Emberi Erőforrások Minisztériuma, a PAGEO Alapítvány
és a Nemzeti Kulturális Alap támogatásával.

HÁSZ RÓBERT főszerkesztő
ANNUS GÁBOR, ORCSIK ROLAND, TÓTH ÁKOS szerkesztők
DOMÁNYHÁZI EDIT korrektor
SZÉKELY ANNA szerkesztőségi titkár

Felelős kiadó: Tiszatáj Alapítvány
Szedés, tördelés: Tiszatáj Alapítvány
A lapot nyomja: E-press Nyomdaipari Kft.
Szeged, Kossuth Lajos sgt. 72/B
Felelős vezető: Engi Gábor
Internet: www.tiszataj.hu e-mail: tiszataj@tiszataj.hu
Online változat: tiszatajonline.hu
Szerkesztőség: 6720 Roosevelt tér 10–11. Tel. és fax: (62) 421–549.
Levélcím: 6701 Szeged, Pf. 149.
Terjeszti: Lapker (Magyar Lapterjesztő Rt.)
Előfizetésben terjeszti a Magyar Posta Rt. Hírlap Üzletága 1008. Budapest, Orczy tér 1.
Előfizethető valamennyi postán, kézbesítőknél,
e-mailen: hirlapelofizetes@posta.hu, faxon: 303–3440
További információ: 06 80/444–444
Egyes szám ára: 600 forint.
Előfizetési díj: negyedévre 1500, fél évre 3000, egész évre 6000 forint.
ISSN 0133 1167

Tartalom
LXXI. évfolyam, 10. szám / 2017. október
Gergely Á gnes

Az utolsó pillanat.............................................................................

3

Halász Rita

Részletek Magyarországi Szent Fruzsina naplójából.....

4

Bogdán László

Ringlispíl a tajgán (1. Megfejthetetlen rejtvények; 2. A
kalandor hasonmás; 3. A megidézett szentek) ................ 10

Petőcz A ndrás

A költő a magasban; Üzenet a hegytetőről.......................... 15

Karácsonyi Zsolt

A javítás feletti té r ........................................................................... 18

Juhász Tibor

Barna vagyok, tegezzél (regényrészlet)................................ 19

Oravecz Péter

Balaton; Síva...................................................................................... 23

Nagy Márta Júlia

A rendező pályaudvar természete; Pókország; Bordalköltő emlékműve..................................................................... 25

Hollósvölgyi Iván

Az elhagyott robot.......................................................................... 28

Legéndy Jácint

Elektródák szikráit (aligvers).................................................... 30

Závada PÉTER

Hágó; Szürkület; A róka................................................................ 31

Birtalan Ferenc

Aztán ha; Záróra.............................................................................. 33

Szita Szilvia

Tekereg................................................................................................ 35

Szénási Ferenc

Senki szigete...................................................................................... 36

Lengyel A ndrás

Egy rendhagyó fegyverbarátság történeti sikere (Ig­
notus és Ferenczi szövetsége).................................................. 40

100 éve született Szabó Magda

Soltész Márton

Két „szakmabeli” (Adalékok a Király István-Szabó
Magda-vonal történetéhez)....................................................... 71

KIRÁLY ISTVÁN

Levél Szabó Magdának ................................................................. 81

KOSZTRABSZKY RÉKA

Az új, vérbeli női epikus születése (Szabó Magda első
regényeinek recepciója) .............................................................. 83

mérlegen

KOVÁCS KRISZTINA

„Coelho idézet a meghívókra” (Karácsonyi Zsolt:
A Krím) ............................................................................................... 95

BAKONYI ISTVÁN

És kész a trilógia (Petőcz András: Aysa) .............................. 98

BOLDOG ZOLTÁN

Amikor a versnek vulvája van (Vécsei Rita Andrea:
Egy reggel futni kezdek) ............................................................. 102

SZÁNTAI MÁRK

Hajnaltól hajnalig (Pál Sándor Attila: Düvő) ...................... 106

T. TÓTH TÜNDE

Túllépve, mégsem eresztve (Kálmán Gábor: A temetés) ........................................................................................................ 109

GAJDÓ ÁGNES

Lubickoljunk a Jókai-tengerben! (Szajbély Mihály:
A homokvárépítés öröme. Irodalomtörténeti tanulmányok) ............................................................................................. 112

művészet

NÁTYI RÓBERT

Gábor Jenő festőművész szegedi évei (1941–1947) ...... 115

70 éves a Tiszatáj

FRIED ISTVÁN

Tiszatáj, SZTE – komparatisztika ............................................ 120

SZÍV ERNŐ

Ars poetica ........................................................................................ 124

ILLUSZTRÁCIÓK

Gábor Jenő alkotásai a címlapon a 27., 29., 34., 39., 94.,
101., 105., 114., 120. oldalon, a belső és a hátsó borítón.

Diákmelléklet
KIS PETRONELLA

Műfajok keresztmetszetében (A dráma árnyalatai Csáth
Géza Hamvazószerda című művében)

GERGELY ÁGNES

Az utolsó pillanat
Égtek az újságpapír-fáklyák.
S mintha az ég vezényelt volna,
egyszerre szólalt meg a népség,
ahogy ösztöne parancsolta.
A szónokok sorban letűntek.
Bla-a-blabla! – szólt az ítélet,
és Nagy Imrét kormányra! – hördült,
és nem voltak ifjak, se vének.
Elvtársak – mondta, s a hatalmas
sokaság durván ráüvöltött.
Barátaim – mondta szelíden,
s mögötte ott ágált az ördög.
Lógni fogsz – súgta vigyorogva.
– Ma éjjel szökj át a határon…
De ő tudta, itt kell maradni,
erővel, át a gyávaságon,
a pillanatot megragadni,
mert nem lesz többé, nem lesz holnap,
nincs trianoni végítélet,
az ország végre összeforrhat –
Istenem! én láttam az arcát,
és láttam, hogy majd megbocsáthat,
mert részese volt Magyarország
utolsó szép pillanatának.

„

4

tiszatáj

HALÁSZ RITA

Részletek Magyarországi Szent Fruzsina
naplójából
(2017. január 19.)
Két hete ki sem mozdulok a lakásból. Legszívesebben a fürdőkádban fekszem, figyelem az ujjaimról csöpögő vízcseppeket. Sötét van, gyertyával világítok. Fejem alatt
világoskék törülköző, akciósan vettem. Anyád néha rám szól, ideje lenne kimozdulni Fruzsina, sápadt vagy, mint egy kísértet. Rosszul vagyok, mondom, pedig semmi
bajom, csak nem szeretem az erős fényt, meg a hideget. A telefonon gyerekkori képeidet nézem. Anyád mindenhol kék ruhában, szép és fiatal, te meg ronda, mint valami megfáradt, halszemű vénember. Rákeresek a Portinari oltárra, Hugo van der
Goes festette még az előtt, hogy 1477-ben kolostorba vonult. Anyám szerint depressziós volt, korán meghalt. Megrendelések, határidők, úgy érezte, nincs elegendő
ideje az alkotásra. A születésed az egyik legszebb képe, tízévesen láttam először Firenzében. Nem volt kedvem múzeumba menni, de anyámmal nem lehetett ellenkezni, három órát álltunk sorban az Uffizi előtt. Kánikula volt, az oszlopok mögé
bújva néztem az Arnót, és elképzeltem, ahogy fejest ugrok a hideg vízbe. Akkor még
nem tudtam, hogy anyám is depressziós, ahogy azt sem, hogy egy év múlva túl lesz
az első öngyilkossági kísérletén.
Hat évvel ezelőtt felhívott a barátnőm, öt perces fájásai vannak, a nyákdugó is
elment, készüljek. Sosem hallottam még nyákdugóról, erről anyám nem beszélt, az
interneten néztem meg, mi az. A barátnőm alig fért be az autóba, akkora hasa volt.
Elképzelem, ahogy anyád a szamáron döcög kilenc hónapos terhesen, lába bedagadt, nem tud sarut húzni, nevelőapád meg azon izgul, hogy hol fog szállást találni.
A barátnőmnek a kórházban leborotválták a pináját, kapott beöntést, és az ügyeletes orvos is megvizsgálta. Burkot kell repeszteni, mondta, és ollószerű eszközt dugott fel a lába közé. Átlátszó folyadék ömlött ki belőle, mintha bepisilt volna. Sűrűsödtek a fájások, a méhszáj nem tágult, ezért az orvos oxitocint adott. A barátnőm
arca eltorzult, szorította a kezem, féltem, eltöri az ujjam. Káromkodott. Vigyázzon,
mondtam, nem jó, ha a gyerek azzal indul útnak, hogy bassza meg. A fájások között
az arca kisimult, az ablakról levált a fólia, láttam, ahogy a szemközti falon munkások
dolgoztak.
Anyám nem szeretett beszélni, általában csendben ült, összezárt lábbal, de ha
művészetről volt szó, órákig mesélt. Ilyenkor boldognak láttam. Akkor is boldog
volt, amikor három óra várakozás után a Portinari oltár előtt álltunk. Egy apokrif

2017. október

5

„

irat szerint nem istállóban, hanem barlangban születtél, és anyám sajnálta, hogy az
istállós verzió terjedt el, mert szerinte izgalmasabb megfesteni a barlang felületét.
Jézusom, szegény gyerek, mit keres ott a földön csak úgy meztelenül, szólalt meg
egy nő a hátunk mögött. Hogy fázhat, rossz nézni! Anyám hátrafordult. Apám az
órájára nézett, rekord, suttogta. Nyolc és fél perc a jegyvásárlástól, és anyám már
tárlatot vezet. Az egyik látomásában Svédországi Szent Brigitta térden állva látta
anyádat szülés közben. Megmozdultál a méhében, és a következő pillanatban már a
földön feküdtél. A szüleid lehajtott fejjel imádtak, testedből olyan fényesség áradt,
ami még a Naphoz sem hasonlítható. Anyám hevesen gesztikulált, gyakran beletúrt
hosszú vörös hajába, hófehér bőre alig látszott ki szeplői közül. Magabiztos volt és
szórakoztató, mintha nem is az én anyám lett volna.
Máskor kopogjon, mondom anyádnak, amikor benyit a fürdőszobába. Hogy ő
kopogott, csak nem hallottam. A piros műbőr székre ül, ahol a szakálladat vágnám,
ha egyszer visszajönnél hozzám. Kék melegítőnadrágja kikopott a térdénél, a zipzáras felsőrészen liszt és olajfoltok. A kezét tördeli, nagyokat sóhajt, kérdezem, mi a
baj. Hogy ő rájött valamire. Nem eszem, nem mozdulok ki a lakásból, biztos bélférgem van. Nincs bélférgem. Hogy azt én nem tudhatom, Teréznek is az volt. Csinál
nekem teát, ürömfűvel és tárnicsgyökérrel, igyam meg. Megiszom, mondom, ha elmeséli a születésedet.
Hugo van der Goes képén egyedül fekszel a földön. Tested szinte világít, mint
egy űrlényé. Körülötted csúcsos fejű, komoly arcú angyalok, pásztorok, a háttérben
a három király érkezik. Mindenki téged akar látni, de senki nem ér hozzád. Úgy heversz a földön, mint az előtérben megfestett búzaköteg, mintha nem is élő, de halott
lennél. Hát ez a születésed. Szomorúság és komolyság, fekete hollók a kopasz fákon.
Minden későbbi szenvedésed benne van ebben a képben.
A barátnőm az ágy mellett térdelt kék hálóingben, fehér zokniban. Kakálnom
kell, kiáltotta, a szülésznő meg bólintott, jönnek a tolófájások. Az orvos dühöngött,
ez így nem jó, nem szülhet térden állva. Húsz perc múlva már az ágyon feküdt, lába
kengyelben, közötte hosszúkás, lila fej. Tartson ki, mindjárt vége, mondta a szülésznő. A barátnőm megfeszítette a testét, a keze ökölbe szorult, mély levegő, nyakán
vastagon dagadtak az erek, és olyan állatias hang jött ki a torkán, amitől elszégyelltem magam. Lába közül kékes színű, csúcsos fejű, magzatmázas lény csusszant ki,
rengő köldökzsinórral. Gyönyörű kislány, mondta az orvos, én meg azt gondoltam,
valaki felkészíthetett volna, hogy az újszülöttek ilyen rondák. Az orvos a barátnőm
hasára könyökölt, úgy préselte ki a méhlepényt. Mint egy hatalmas patkány, olyan
volt a kezében. Minden oldalról megvizsgálta és bedobta egy fekete szemeteszsákba.
Anyád a kedvenc pöttyös bögrémben hozza a teát, szeretem, amikor ilyen figyelmes. A piros székre ül, hátát a csempének támasztja, és összekulcsolt kézzel
mesélni kezd. Amikor megindultak a fájások, nevelőapád bábát hívott. Csontos arcú,
gyors mozgású asszony volt, anyád még ma is pontosan emlékszik a szavaira. Nem

„

6

tiszatáj

volt szép a teremtőtől, hogy mérgében azt mondta, fájdalommal szüljük meg gyermekeinket. Aki fájdalommal szült, azt gondolja, ez az élet rendje, ez a büntetésünk
Éva miatt. Így szült anyám, így szült nagyanyám. A bába a keresztcsontját masszírozta, amikor anyád apró pukkanást hallott és a következő pillanatban meleg vízfolyam ömlött a lába közül. A fájdalom erősödött, ő meg attól félt, hogy nem lesz ereje
kitolni téged. A testedben van egy kapu, ezt kell kinyitni, mondta neki a bába. Elképzelem fiatalon, hosszú barna hajjal, izzadtan, ahogy megfeszíti vékony testét, érzem a friss szalma illatát, amit a bába tett a lába alá, hogy felfogja a vért. Most a piros széken ül, hátát a falnak támasztja, vastag ujjaival babrálja a gyűrűjét. Haja rövid és ősz, pár hónapja levágatta, azt mondja fénytelen volt és hullott is. A kitolásról
mesél, hogy milyen csodálatos és bizsergető volt. Kerek arca kipirosodik, így mondja, bizsergető, de amikor rákérdezek, úgy beszél, mint akinek orgazmusa volt. A barátnőmet több mint egy óráig varrták, miután a végbélnyílásáig szakadt. Anyád
megborzong, azt mondja, neki szerencséje volt, csak egy kicsit repedt, az aranyerét
viszont hiába kenegeti körömvirág kenőccsel, azóta sem gyógyul. Zuhanásod soha
ne legyen mélyebben, mint az Isten tenyere, mondta neked a bába, majd megmosdatott és anyád mellére tett. Masszív, húsos újszülött voltál, duzzadt fütyivel, nevetgél anyád, majd lassú mozdulatokkal feltápászkodik. Most már idd meg a teát, szól
rám, és lenyomja a kilincset. Mi lett a méhlepénnyel, kérdezem. A bábaasszony egy
bambusz kosárba tette. Pár nap múlva, miután elszáradt és levált a köldökzsinórral
együtt, nevelőapád elásta egy pálmafa alá. A köldökzsinórt is, kérdezem. Nem válaszol, elindul kifelé. Mi lett a köldökzsinórral, kérdezem újra. Nem néz rám, nagyot
sóhajt. Magdolnának adtam, feleli, és vállat von. Ha jól tudom, szép láncot készített
belőle, azóta is hordja. Kimegy a fürdőszobából, a tea keserű, kiköpöm.
Fázom. Forró vizet eresztek, hiába zárom el, csöpög. Eszembe jut az a nap, amikor a szüleimmel elmentünk a Pálvölgyi cseppkőbarlangba. Anyám a lelkemre kötötte, hogy ne nyúljak a cseppkövekhez, mert nem fognak tovább nőni. Hallottam a
csöpögést, és csak arra tudtam gondolni, hogy összefogdosom az egész barlangot.
Amikor nem látott senki, hozzáértem egy lelógó oszlophoz. Soha többé nem nő tovább, gondoltam, és elkezdtem sírni. Anyám meg volt győződve, hogy a szűk járatban előjöttek a traumatikus élményeim a születésemről, ezért este felhívott egy
pszichológust. Nyitott szemmel lebukom a víz alá, messziről hallom anyád hangját,
mintha azt mondaná, jöjjek ki. Számolom, meddig tudom visszatartani a lélegzetemet, másfél perc. Anyád bekiabál, megittam-e már a teát, körülnézek, a bögre nincs
sehol. Az ujjaim ráncosak, kezdek éhes lenni, leeresztem a vizet, a testem egyre nehezebb. Kiszállok a kádból, fehér köntösbe bújok, szédülök, anyád sehol, amikor
szükség lenne rá, mindig eltűnik. A sötét, hosszú előszobában botorkálok, a riglit elhúzom, kinyitom az ajtót. Bántja a szemem a nagy fényesség.

2017. október

7

„

(2017. február 3.)
Anyád a hűtőszekrény előtt áll csípőre tett kézzel, és azt kérdezi, miért nincs semmi
a hűtőben, amikor pár napja telerakta szalonnával és kolbásszal. Biztos kidobtad,
mondja. Nem dobtam ki, rosszul emlékszik, amúgy is tudhatná, hogy három éve
nem eszem húst. Jobban tenném, ha rendesen ennék, mert így hiába jössz vissza
hozzám, nem fogok teherbe esni, és ha mégis sikerülne, nem tudnám táplálni az
unokáját. Úgy csinálok, mintha nem hallanám, kiöntöm a vázából a poshadt vizet és
megtöltöm frissel. Ő mindig figyelt arra, hogy megfelelően táplálkozzon, duruzsol
anyád a fülembe. A teje jó zsíros volt, nem is akartál mást enni, egész nap a mellén
lógtál. Mohó voltál és erőszakos, szörcsögő hangokat adtál ki, a teje gyorsabban ömlött, mint ahogyan nyelni tudtad volna, kifolyt a szádon, le a hurkás nyakadra. Idegesít, hogy erről beszél, kérem, fejezze be, de nem hagyja abba, jön utánam és egyre
csak meséli, hogyan paskoltad és gyömöszölted duzzadt mellét. Így mondja, paskoltad, és legszívesebben ordítanék, hogy hagyja abba, ehelyett a fürdőszobába menekülök és rázárom az ajtót. Tartom a kilincset, dörömböl, csöndben maradok. Pár
perc után sírást hallok, kinyitom az ajtót, az előszobában barna hajú kisfiú áll négykézláb, kezében valamilyen plüss állat, maci vagy egér. Felveszem az ölembe, ringatom, egyre hangosabban sír. Kis pohárban vizet adok neki, de majdnem kiüti a kezemből, ahogy hátrafeszíti magát és toporzékol. Meg akarom kérdezni anyádat,
hogy mit csináljak, de nincs sehol. Leülök a székre, valami szúr a mellemben, az ingem átnedvesedik, spriccel a tej, a hasamra folyik. Ahogy kigombolom az ingem, a
kisfiú megnyugszik, tekintete hálás. Még mindig nem tudom, milyen állat van a kezében, a füle inkább egér, de az orra és a szeme egyértelműen medve formájú. Szeretném, ha anyád is látna, de hiába hívom, nem jön. Elképzelem, hogy téged tartalak
az ölembe, téged szoptatlak, és arra vágyom, bárcsak sokáig így maradna minden,
de a kisfiú hamar jóllakik, és kimászik a konyhából négykézláb.
A barátnőm első szerelme Johny Depp volt, az enyém Dürer. Anyám művészettörténész volt, esti mese helyett festőkről és szobrászokról mesélt, lakásunk tele
volt festményekkel és vaskos művészeti albumokkal. Volt egy önarckép, Dürer, barna, prémes köntösben, hullámos, vállig érő hajjal. Arca, kéztartása, az egész beállítás olyan, mintha te lennél. Meztelenül is lerajzolta magát, anyám egyszer rajta kapott, ahogy a takaró alatt nézem nagyítóval. Szégyelltem magam, de ő megsimogatott és mellém bújt. Én az elemlámpát tartottam, ő a nagyítót, néztük, hogyan állnak
össze a formák apró vonalakból. Teste vékony, izmos, ilyennek képzelem a tiédet is.
Mellkasod sima, térded göcsörtös, farkad, mint Düreré a tollrajzon, finom árnyékot
vet belső combodra. Este vizet eresztek a fürdőkádba, a telefonon rákeresek a Három királyok imádására. Az előtérben anyád a szokásos kék ruhájában tart az ölében, előtte a napkeleti bölcsek. A háttérben állatok, romos épület, turbános lovasok,
a jobb alsó sarokban pedig egy hatalmas szarvasbogár. Amikor először megláttam,
felsikítottam. Később megjelöltem, hogy tudjam, melyik oldalt kell átlapozni. A
szarvasbogár akkora, mint a festményen anyád felkarja. Nem tudom, hány centis

„

8

tiszatáj

lehet anyád felkarja, mert amikor szükségem lenne rá, nincs itt, hogy megmérjem.
Az enyém másfél arasz hosszú, tehát körülbelül egy harminc centis szarvasbogár
éktelenkedik a kép alján. Azt írják, téged szimbolizál, mert a szarvasbogár csápja
hasonlít a szarvas agancsára, a szarvas pedig úgy tapossa el a kígyót, ahogy te legyőzöd a sátánt. Ez a hivatalos magyarázat, anyám viszont mindig azt mondta, a
művészek kreatív emberek, könnyen találnak megfelelő asszociációkat, hogy megfesthessék, amit szeretnének. Messzire tartom a telefont, hunyorogva nézem a
festményt, ahogy anyám tanította, szerinte így jobban megláthatjuk a lényeget. Hirtelen összeáll, a szarvasbogár a jobb sarokban mintha egy aláírás lenne. A szarvasbogárban ott vagy te és Dürer.
Nyolc éves voltam, a szüleimmel kirándulni készültünk a Hármashatár-hegyre.
Anyám nem szeretett szendvicseket készíteni, kifogásokat keresett, inkább összehajtogatja a ruhákat, vagy elmosogat. Ha együtt megyünk kirándulni, együtt is kell
szendvicset készíteni, mondta apám. Meg azt is, hogy nem igaz, hogy egy rohadt
szendvicset ne lehessen családilag megcsinálni, felőled éhen is halhatnánk. Anyám
szó nélkül kiment a konyhából, magára csukta a hálószobaajtót. Apám az ablaknál
állt csípőre tett kézzel, az asztalon kenyér, paprika, szalámi. Kimentem az előszobába, a kulcslyukon leskelődtem. Anyám az ágyon ült, keze ökölben, összeszorított
foggal püfölte a lábát. Sosem láttam ilyen csúnyának. Pár perccel később, kisimult
arccal ment vissza a konyhába, apám kivételesen nem szólt rá, amikor túl vastagon
kente a májkrémet. Apámnál ugyanis szabályok voltak. A vaj vastag, a májkrém vékony, a szalámik nem fedhetik egymást, a kenyérről nem lóghat le semmi, párizsit,
sonkát és egyéb feltétet magában enni tilos. Apám becsomagolta a kis növényhatározót. Távcsövet, ragtapaszt, termoszt, papír zsebkendőt, fényképezőgépet, svájci
bicskát. Esőkabátot is tett a biztonság kedvéért, pedig a rádióban bemondták, hogy
egész nap sütni fog. Az erdőben lassan haladtunk, mert apám minden növényt megnézett a könyvében, és csak akkor kezdtünk el barkochbázni, amikor elfáradt.
Anyámnak nem volt kedve játszani, némán jött mellettünk. Apámnak épp Han Sólót
kellett volna kitalálnia, amikor véletlenül ráléptem egy szarvasbogárra. Ha a Dürer
képet nézem, mindig hallom a hangját, ahogy a páncél megroppan a cipőm alatt.
Anyám vígasztalt, apám az összelapított tetem mellett guggolt. Ez megvan vagy
nyolc centi, mondta, csak a szarv lehet három. Két lába letörött, megnézed, kérdezte, és felemelte az összelapított bogarat. Elképzeltem, ahogy rám mászik, ahogy vékony lábaival lépeget egyre feljebb, ahogy lesöpröm magamról, de a csápjával belém kapaszkodik, nem ereszt.
Itt az ideje kipucolni a hűtőt, koszos, mondja anyád. Pár napja pucoltam ki, nem
koszos. Nem akar beleszólni, de szerinte nem csinálom jól, majd ő kitisztítja. Virágos kötényt vesz magára, vizet enged a piros vödörbe, és közben hangosan sóhajtozik. Úgy teszek, mintha nem zavarna, az ablakban állok, hallgatom az időjárás jelentést, zöld teát iszom. A mellem lüktető, forró csomó, nem tudom fejni, fáj, ha hozzáérek. Azt írják, nem ürült ki rendesen a tejcsatorna, semmi másra nem vágyom, csak

2017. október

9

„

hogy a szádba vedd és szívd ki az utolsó cseppig. Sírást hallok, apró tűhegyekkel
szurkálnak belülről. Kinyílik az ajtó, a kisfiú négykézláb jön hozzám, a lábamba kapaszkodik, felveszem az ölembe. A mellem túl kemény, nem tudja bekapni a bimbót,
mindig kicsúszik a szájából. Kapkodja a fejét, sír, csapkod. Anyádat kérem, adjon valami tanácsot, de nem válaszol. Meleg vizes borogatást teszek a mellemre, összeszorított foggal, két kézzel nyomom, a szemem könnybe lábad. A kisfiú elégedetten
nyeldes, a tej vékony csíkban folyik ki a száján, a mellem újra puha. Mint a kóró, elszáradok, énekli hangosan anyád, nem néz ránk, gyors mozdulatokkal törölgeti a
tiszta hűtőt.
Apám megéhezett, leültünk egy padra. Nem vagyok éhes, mondta anyám. Soha
nem volt éhes. Nem emlékszem, milyen volt, amikor evett, hogyan fogta az evőeszközt, közel hajolt a tányérhoz, vagy egyenes derékkal ült, csámcsogott, vagy halkan
evett. Kicsomagoltam a paprikás szalámis kenyeret az átnedvesedett szalvétából,
beleharaptam, reccsent a fogam alatt a páncél, kiköptem. Tessék megenni, szólt rám
apám, kell az energia. Ha nem akar, ne egyen, legyintett anyám, és elővette a termoszt. A számhoz tettem a műanyag poharat, barna csáp emelkedett ki, öklendezni
kezdtem. Ez is miattad van, kiabálta apám, átragasztod a kaja undort a gyerekre, így
nem lehet élni. Látod, ez van, ha nem eszel, fordult felém anyám, szeme villogott. A
bogár miatt van, mondtam, de apámat nem érdekelte, addig nem megyünk tovább,
amíg nem eszünk. Anyám erre, hogy utálja a szendvicset, utál enni, legszívesebben
tablettákon élne. Apám felállt, cigarettára gyújtott, anyám a száját harapdálta.
A barna kisfiú minden nap eljön, egész nap sír, csak akkor nyugszik meg, ha
szoptatom. A mellemen lóg, belém kapaszkodik. Napról-napra nagyobb és erősebb.
Ütöget, harapdál, a mellbimbóm kisebesedett. Ilyenkor persze nem jön anyád, pedig
biztos erre is lenne megoldása, neki mindenre van megoldása, például, hogy az
edényborogató fényesebb lesz, ha ecettel tisztítom. A kisfiú a nevemen szólongat,
kiráz a hideg. Elbújok előle, de mindig megtalál, próbálok neki gyümölcsöt adni, eltolja a kezem. A ruhámat szó nélkül lehúzza, csüng rajtam, szeretném levakarni magamról, de nem ereszt. A keze nagyobb, az ujjai hosszúak, egyre vékonyabbak, csápokká változnak, fekete csápokká, felsikítok, egy nagy szarvasbogár kapaszkodik a
mellemben, lesöpröm. A piros műbőr szék sarkán koppan, vékony lábaival gyorsan
kimászik a konyhából. Körbenézek, a mellem érintetlen, hiába nyomom, nem jön
belőle tej, nincs benne semmi.

„

10

tiszatáj

BOGDÁN LÁSZLÓ

Ringlispíl a tajgán
A. A. Cross versei Vaszilij Bogdanov szibériai füzetében

1. Megfejthetetlen rejtvények
Amíg szerkesztettem,
a Wall Street-en, újságom,
rejtvények köröztek,
ábrándok, látomások
jártak egyre köröttem,
megkergült hasonmások
várva az égi kegyre,
hogy megelevenedve
az életemet éljék
ne ködgomolynak véljék
életük drága hölgyek,
akik majd értük jönnek.
„Ő az, de nem egészen,
rá hasonlít, de mégsem!” –
nézdegélik az arcát
és folytatják a hajszát.
Ringlispílen a tajgán
forognak körbe-körbe,
sikongatnak, nevetnek,
nagy havaknak örülve.

2. A kalandor hasonmás
Egyszer a rejtvényem,
az árnyékát az ördögnek eladó,
szerencsétlen flótás nevére hegyeződött ki,
egy másik arra a
balcsillagzata alatt szenvelgő balfácánra,
aki saját tókörképét bocsátotta áruba.
Meggondolatlanul.

2017. október

11
A rémtörténetek íróit kellett volna beküldeniük,
de senki, érti, senki nem tudta,
londoni és vidéken élő megfejtőink közül,
hogy ki írta ezeket a történeteket.
De nem adtam fel, egy játékos nevét
rejtettem el a következő rejtvényemben,
egy másikban pedig egy emberét,
aki két életet él,
egyikben tiszteletreméltó polgár,
a másikban öldöklő szörnyeteg,
de a játékosaink ezeket sem tudták megfejteni,
s az igazgató is hivatott.
„Csináljon könnyebb rejtvényeket, Cross úr,
higgye, a mi olvasónk nem is hallották
Chamisso, Hoffmann, Dosztojevszkij nevét,
de nem olvasták, a jelek szerint sajnos,
a nagy Stevenson regényét sem.
Szégyen, higgye el, szégyellem magam, Ön előtt,
az angol középosztály idegesítő,
érthetetlen műveletlensége miatt,
s elkerülhetetlennek látom az oktatási reformot
és ezért a parlamentben is harcolni fogok…”
És soron kívül nagy összeget utaltatott ki nekem,
honorálva fáradozásom, a képviselő laptulajdonos.
Egy elegáns vendéglőbe hívtam meg
azt a kis gépírólányt,
aki után már hónapok óta vágyakoztam,
s akkor, egy oszlop mögött,
váratlanul megláttam magam.
Hasonmásom ugyanúgy volt öltözve mit én,
fekete öltönyben ágált. Puhakalapját szemébe húzva,
fejét félrehajtva, a piruló lányt,
aki nem láthatta őt, hosszan elnézegette.
A hozzánk tartozó nők általában nem látják
hasonmásainkat, csak a legritkább esetben,
ha alteregóink is úgy akarják.
Az én különösen rátarti hasonmásom
akkor úgy akarta és a piruló lány
váratlanul megláthatta őt, mellettem.
Két példányban láthatott minket
és rémületében el is ájult, szegényke.

„

„

12

tiszatáj
És pedig, dühtől vicsorogva kértem meg
telhetetlen alteregómat, lehetőleg
kontrollálja cselekedeteit, mert ha nem
előbb-utóbb összeakadhat a bajszunk.
Ezen nevettünk, egyikünk sem viselt bajuszt,
arcunk simára volt beretválva.
Értem, mondotta félsz az összehasonlítás
mindenkori gyönyörétől,
félsz, hogy a lány esetleg egem választana
és búsan szertefoszlott a levegőben.

3. A megidézett szentek
De megint itt van, a tajgában kísért.
Kérdezd, lehet-e alakmása,
annak, ki maga is bús alteregó,
kitalálta egy azóta halott
költő, akit bálványként istenített,
de róla, noha rejtvényeiből élt –,
a pénzből, amit a rejtvényekért,
fizettek nekem angol kiadók –
tökéletesen megfeledkezett.
Így maradhattam ötven évesen
egyedül. Ha Reis barátom nem ír,
és nem hív el Vénusz szigetére,
a kommunába, lehet főbe lövöm
magam. Hiszen a remény is tűnt,
végképp beszűkült, árva életem.
Egy heteronim lehet-e öngyilkos?
töprengtem mikor megjött a levél,
idegesített, hogy hasonmásom is
elkísér, hisz ő soha nem hagy el.
Itt van velem most a tajgában is.
A málnavészből les kíváncsian.
Félek a maga hasonmásával is
találkozhat itt, drága Bogdanov,
és ennek még beláthatatlan
következményei is lehetnek,
hiszen mindketten rég arra várnak,
hogy életünkben megjelenjenek,
és kezükbe vehessék a dolgok

2017. október

13
irányítását. Gondoljon bele!
Hát küldje vissza tisztelt hasonmását,
árnyai közé, ahová való,
valahogy én is eltávolítom
altargómat. Veszélyesek együtt,
szibériai démonok között,
állandóan a helyünkre törve,
szeretnék élni a mi életünk.
Ezt nem lehet. Maradjanak árnyak!
Hamarosan követjük majd őket,
fénysugárként lobbanva tova.
Ahogy te már annyiszor megálmodtad,
elképzelve a túlsó világot,
árnyak, rossz lelkek, fantomok honát.
Fényecskék leszünk, ahogyan kislányod
mondotta minap, fellelve csillagát.
Menjél, beszélj, a hasonmásoddal,
rögtön én is elküldöm az enyémet.
kezdhetne már éltével valamit.
Ami rajtunk áll megtesszük mi is,
tanácsuk, közreműködésük nélkül.
Melletted állunk, drága hercegem,
hogy megírhasd a szovjet diktatúra,
nyomorúságos hétköznapjait.
Az alattvalók kilátástalan,
vegzálások közt telő életét,
számmá alázott megszomorítottak,
megalázottak szenvedéséit.
az elhibázott, elhülyült világot
ahol lelökték trónjáról az észt,
szadista hóhérok, kalandorok
piszkos markába került az ország.
Csak egyedül Szent Miklós segíthet,
s Szent Demeter, ha alászáll az égből,
megunva népe szenvedéseit,
kezébe veszi diadalmas kardját
és elűzi a bolsevikokat,
poklok mélyére, ahová valók…

„

„

14

tiszatáj

A. A. Cross, noha Pessoa számos leveleiben és feljegyzéseiben is sokat szerepel,
mégis a portugál költő egyik legkülönösebb, legrejtelmesebb angol nyelven alkotó
alteregója. A Mester, amint fel is panaszolja, a legteljesebb mértékben kihasználja
őt, angol rejtvény újságoknál dolgozik, amikor Fernando Pessoa anyagi helyzete
meg lehetősen bizonytalan, állandó pénzzavarokkal küzd, nagy-vonalúan támogatja
is őt, szerény jövedelméből. Életéről igen keveset tudunk. Ami bizonyos, Londonban
él, szerény körülmények között, olcsó kifőzdékben étkezik, akár Bernardo Soares,
visszahúzódottan, magányosan él, váltakozó albérleteiben, s a kényszerű rejtvénygyártáson kívül, csak és kizárólag a költészet érdekli. Anglomán, akárcsak maga
Fernando Pessoa, vagy Álvaro de Campos, Alexander Search, de míg Pessoa csak
néha, s Campos szinte soha nem ír angolul, ő, akárcsak Search, kizárólag angol nyelven alkot, de míg Search, hasonlatosan Pessoa saját maga által írt, ezoterikus angol
verseihez, csillogó szonettjeihez, mereven ragaszkodik a kötött formához, A .A.
Cross eléggé homályban maradó, méltatlanul kevés figyelemben részesülő költészete – s ebben némileg hasonló Álvaro de Camposhoz –, az állandóan változó avantgárd kétségtelen vonzásában, bűvöletében alakul! Áradó szabad-verseiben egy egészen másfajta létezés, másfajta világlátás körvonalazódik, mint a hozzá emberileg
közelálló Alexander Search formailag tökéletesen kimunkált költeményeiben, egy
szabadabb, kötetlenebb lélek keresi önmagát, az önfeledten ára-dó. hosszú, befejezetlennek tűnő verssorok mögött, London vörös sikátoraiban bolyongva. Ezek a
Robert Browning, közös kedvencük által is annyiszor megénekelt vörös házfalak A.
A. Cross verseiben is fel-feltünedeznek és alkonyatkor, mintha véreznének, a lemenő nap, búcsúzó fényében. Láthatólag A. A. Crosst is, mint bizonyos periódusaiban
Vaszilij Bogdanovot, vagy Pessoát és alteregóit, a doppelganger izgatja, életében
fontos szerepet játszik hasonmása, egy őrá teljesen hasonlatos, néha emberi alakjában is feltűnő, másik Cross. A másik én jelenlétével, Vaszilij Bogdanovval és a zord,
számára szokatlan szibériai viszonyokkal ismerkedve szembesülhet megint, hiszen
rejtett, játékos énje itt is feltűnik, kísérteni kezdi. A Bogdanovnak címzett három,
egymást játékosan folytató, bizarr, groteszk anekdotákra kihegyezett, ironikus, de
sok öniróniáról is tanúskodó verse – s ebben is meglehetősen magányosan áll Pessoa alteregóinak sorában! –, elsősorban a lélek szabadságharcáról szól, az autonóm,
szabad személyiség kialakításáról, a doppelganger kiiktatásáról, a másik én elhallgattatásáról, háttérbe szorításáról. Olybá tűnik, mintha nagy-apám költészete egyik
fontos, őt addigi életében is, de Szibériában különösen kísértő, és meg oldhatatlannak tűnő problémáját transzportálná egy angol költő életébe, hogy kívülről szemlélhesse, analizálhassa, mintegy hangsúlyozva a léthelyzet groteszk voltát. – Tatjána
Bogdanova
Fordította Bogdán László

2017. október

15

PETŐCZ ANDRÁS

A költő a magasban
A költő a magasból kémleli mindazt,
amit kémlel, a világot, elsősorban.
A költő ölében ott fekszik a fekete
macskakölyök, amelyik csak szuszog,
és dorombol, szuszog, és dorombol.
A macskakölyök nem kémleli a világot.
Neki annyi a világ, amennyit maga körül
érzékel: a költő lakása, mindenekelőtt.
Mind a ketten mozdulatlanok. Mintha
öröktől fogva ott lennének a magasban,
mintha ezentúl örökké ott lehetnének.
A költő a magasból egykedvűen
nézi a világot, egyre csak figyeli.
Isten kegyelméből, mondja a költő,
és továbbra is a karosszékében ül,
moccanatlan, ölében fekete macska.
Isten kegyelméből, szuszogja a macska,
és dorombol, és továbbra is minden
mozdulatlan, mozdulatlanok ők maguk is.
Isten kegyelméből, mondja a világ, és
csak rohangál egyre, nyüzsög, forog,
tesz-vesz, mint akinek éppen dolga van.
A költő végtelen magasságból figyeli
a világot, hogyan is esik az darabokra.

„

„

16

tiszatáj
Lent, a mélyben, mindenféle különös
alak és formáció, egymás békíthetetlen
ellenségei, valami sűrű kavalkádban.
Néha-néha füst, illetve robbanások hangja,
mintha fortyogna valami, ott, a végtelen
mélységben, mintha valami készülődne.
A költő csak csöndesen figyeli mindezeket.
A macskakölyök nem is figyeli. Néha-néha
mocorog kicsinkét, aztán alszik tovább.
A költő a magasban ül, karosszékéből nézi
hogyan is múlik a mindenség körülötte.

Üzenet a hegytetőről
Valaki van fent, a hegytetőn,
valaki nem tér vissza soha.
A költő éppen a hegytetőre lát.
Távcsővel figyeli, van-é valami
mozgás ott, a végtelen hegygerincen.
Olykor-olykor felhők, felhőpamacsok.
Felöltöztetik a hegycsúcsot, eltakarva
rejtőzködni vágyó, különös lakóját.
A költő, a magasból, a hegytetőre lát.
És figyel. Távcsöve előtt nem marad
semmi sem, soha sem titokban.
Valaki van ott, azon a hegytetőn,
valaki, akit nem látunk soha többé.
Aki rejtőzködni akar, az rejtőzködik,
mondja a költő, és egykori barátjára
gondol, aki volt, és aki eltűnt az életéből.

2017. október

17
A halottak rejtőzködnek, de nagyobb
fájdalom, ha rejtőzködnek előlünk
az élők, haragjukban elrejtve arcukat.
Nagyobb fájdalom, ha nem tudunk arról,
akiről tudni szeretnénk, ha nem szólít meg
minket, és nem ad választ, ha kérdezzük őt.
Valaki van ott, a végtelen hegy tetején,
valaki felhők mögé rejti távoli önmagát.
A költő valamikor még kereste, ma már
nem keresi eltűnt barátját, aki valahol,
a messziről látszó hegy tetején gubbaszt.
A távcső felhőpamacsokat pásztáz az égen,
furcsa, groteszk arcokat formáznak a játékos
szellők, kinevetve a magányra ítélt költőt.
Az elmúlás beléd kapaszkodik, barátom,
suttogja magának a költő, s nem veszi észre,
de orcáján kicsinke könnycsepp gördül alá.
Valaki van fent, a hegytetőn,
valaki nem tér vissza soha.

„

„

18

tiszatáj

KARÁCSONYI ZSOLT

A javítás feletti tér
Ha volna fehér asztalom, nem kéne kitalálnom,
talán el is felejteném, mint tájszavát a lábnyom –
de lengedezne egy világ, fehéren, épen, szépen,
és nem volna rá semmi ok, hogy néha kicseréljem.
Ülnék előtte mozdulat nélkül, csak úgy, időtlen,
mert végül minden álmomat értettem és kinőttem,
és nézegetném, hogy a kert elvadult, tiszta, ápolt,
és azt se bánnám, hogy olyan szavak vannak: zsarátnok.
Volna egy fehér asztalom, égne, üresen, csendben,
és nem találná ismeret, se semmi ismeretlen,
egyszerűen csak volna mint képzelet, fenti játék,
amit a gyermek elfelejt, amit a felnőtt vár még.
S ha mégse volna: az se baj, nem volna gond, ha volnék,
egy kávézaccos reggelen mint ház vigan dalolnék,
táncolnának a cserepek a kávén túli tájban,
az ablakok, a keretek, minden, ami hibátlan.
A képzelet makettjeit hívnám elő, ha nyár van.
De persze mégis ősz van és szikár szavak esőznek,
savakba fúló ötletek megint felszínre törnek.
Felszínre tör az idegen, aki mindigis voltam,
a reménytelen, hideg én járkál tovább ahol van.
És ahol nincs, ott élek én, nem reménytelen ez sem,
bármikor befejezhetem, bármikor újrakezdem.
Nem lenne perc, csak percegés az asztal lénye mélyén,
lényegtelen, hogy lényegét megintcsak kicserélném,
mint asztallábat asztalos, akár tetőt az ács,
csak odább tennék dolgokat, ne tudja senki más,
hogy mégis volt egy mozdulat, titkosan, épen, szépen.
Nem foltozom, nem javítom. Már nem kell kicserélnem.

2017. október

19

„

JUHÁSZ TIBOR

Barna vagyok, tegezzél
(REGÉNYRÉSZLET)
Miközben beszélgettünk, az az érzésem támadt, hogy egy kitanult, fontos állásban
lévő emberrel tárgyalok. Még a kocsmában is higgadtan, megfontoltan fejezte ki
magát. Határozott véleménye volt mindenről, de meghallgatta a másikat, és nem
sértődött meg, ha letorkolták. Olyankor csöndben maradt, megvárta, míg abbahagyják a többiek, megitta a sörét, aztán hazament. Az utcabeliek ezekből a csendes távozásokból arra következtettek, hogy fenn hordja az orrát. Azt hitték, szégyelli őket,
és többre tartja magát náluk, hogy azért nem megy bele a hevesebb vitákba, mert
nem tekinti őket egyenrangú partnereinek. Ügyvéd úrnak kezdték hívni és kiközösítették.
Elvitte a házukat a bank, mert nem tudták fizetni a frankos hitelt. Egy második
emeleti lakást örököltek az utca elején lévő Kolduspalotában. Évekig kint volt az eladótábla az ablakában, de senki sem akart egy ilyen környékre költözni. Mint kiderült, Feriék szerencséjére, hiszen ha még ez a kis paneljük sincsen, akkor az utcára
kerültek volna. Először a kocsmában találkoztam vele. Csak ült a pultnál, néha körbenézett. Barackot kért, de az nem volt, hát ő is szilvát ivott, mint most én, lehúzta
és fintorgott. Beszédbe elegyedett az itteniekkel, én meg hallgatóztam, úgy tudtam
meg, hogy most költöztek ide, felesége van, gyerek nincs, jegyellenőrként dolgozik.
Én már öreg vagyok, nem olyan biztosak a lépteim, mint fiatalkoromban. Hazafelé menet elcsúsztam a sárban, nagyot rekkent a csípőm, azt hittem, eltört. A víz befolyt a nadrágom és a kabátom alá, valami végigkarcolta a hátamat. A szemben lévő
házban égett a lámpa, kavicsokat kerestem ebben a jeges sártengerben, amikkel
megdobáltam volna az ablakot, hátha kinéz rajta valaki. Egyet sem találtam. Próbáltam kiáltani, de gyenge voltam és fáztam, egy hang sem jött ki a torkomon. Nem
ijedtem meg, majd csak jön erre valaki, gondoltam, máskor is hazavittek már, itt
senki sem bír megmaradni egy helyben, a kocsma, a lottózó és a vegyesbolt háromszögében ténferegnek, nézelődnek, átmennek a másikhoz, figyelik, mit lehetne lopni.
Nem tudom, meddig feküdtem a sárban. Már nem éreztem a végtagjaimat, csak
valami furcsa álmosságot. Egy óra is eltelt, mire tudatosodott bennem, hogy ha kis
időn belül nem jön erre senki, akkor megfagyok. Félni kezdtem, és egy utolsó erőfeszítéssel megpróbáltam felállni, de megcsúsztak a karjaim. Hátradöntöttem a fejem,
és a maradék energiámat arra használtam, hogy nyitva tartsam a szememet, tud-

*

A szerző az Emberi Erőforrások Minisztériumának Móricz Zsigmond ösztöndíjasa.

„

20

tiszatáj

tam, ha egy pislogástól hosszabb időre csukom be, nem nyitom ki többet. Néztem az
eget, felhős éjszaka volt, csak a jelzőlámpák világítottak.
A feleségemre gondoltam meg a fiaimra. Az asszony szőke volt, magas, formás
nő, aki utazgatni akart, legnagyobb vágya az volt, hogy ússzon az óceánban, szeretett étterembe járni és szép ruhákat vásárolni. Bányászként kerestem annyit, hogy
ne kelljen dolgoznia, mindent odaadtam neki, de nem volt elég a pénz. A fiaim rá
ütöttek, sokat akartak, és keveset nyújtottak, kitanulták a pincérkedést, aztán elmentek dolgozni egy hajóra. Évente egyszer láttuk őket, de akkor is megbánták,
hogy hazajöttek, az anyjuk féltékeny volt rájuk, nektek könnyű, mondta, ti láttok valamit a világból, nekem meg ez a büdös fasz jutott. Rám gondolt ezzel a káromkodással, de nem törődtem vele, szerettem, még ha el is hidegült tőlem. Nagyon elharapóztak a dolgok, az idősebb gyerek elkényeztetett kurvának nevezte az anyját,
akkor ütöttem meg őt. Azóta nem láttam a fiúkat. Nem bántam meg a pofont, de be
kell valljam, igazuk volt. A feleségem egy napon azzal állt elém, hogy van valakije, és
el akar válni. Először nevettem, mert ötvenfelé már nem lesz szerelmes az ember,
de mikor láttam, hogy már ki is készítette a bőröndjeit, akkor elhittem, amit mond.
Postán küldte el a válási papírokat. Mindent aláírtam, eladtam a házat, megfeleztük
a pénzt, én meg ideköltöztem. Az új címemet el sem küldtem a fiaimnak, hová is
küldhettem volna, azt sem tudtam, élnek-e még. Akkor még más volt ez a környék,
persze voltak betörések, lopások, de azok mindenhol vannak, én sosem tudtam komolyan venni az ilyesmit.
Akkor, ott, rájöttem, rettenetesen egyedül vagyok. Azt akartam, hogy megszűnjön végre ez a nyirkos hideg és behunytam a szemem.
Valaki káromkodott, hallottam, ahogy tocsognak a cipői a sárban. A nyakamhoz
ért, a pulzusomat akarta kitapintani, pofozni kezdett. Kinyitottam a szemem, de
még nem láttam az arcát, a hangjából ismertem fel, hogy ez az új lakó. Talpra segített, én meg mutattam az irányt. A lámpafényben ránéztem, aggodalom volt az arcán. Fogta a derekamat, lassan haladtunk, jól van, nem fáj semmije, érdeklődött, én
meg nem szóltam semmit. Csoszogtam, vacogtak a fogaim, mormogtam valamit, ő
meg nem értette, ezért közelebb hajolt. Barna vagyok, suttogtam neki, tegezzél.
Ahogy mondtam is, egy idő után már nem beszélgettek vele a többiek, de nem
látszott rajta, hogy a kiközösítés zavarná. Ha kérdezték, válaszolt, ha nem szóltak
hozzá, akkor ő sem kezdeményezett társalgást. Úgy ült a pultnál, mint aki most veszítette el az állását. A hónapok során egyre szerencsétlenebbnek tűnt, csapzottabb
lett a haja, beesettebb a szeme, gyűröttek a ruhái. Akár egy nagyra nőtt gyerek, akit
elhagyott az anyja, és most árva életén kesereg.
Egy alkalommal többet ivott a kelleténél néhány felessel, és beszélgetést kezdeményezett a pultossal, Ágyas Janival, meg Paliékkal, akik a rendőrnős poszter alatt
kártyáztak. Senki sem válaszolt neki. Kétségbeesve nézett körül a teremben, valakivel mindenképp beszélni akart. Én itt ültem, ahol most, idesétált, és megkérdezte,
hogy vagyok a múltkori óta, fáj-e valamim, leülhet-e. Egy darabig csak bámultuk az

2017. október

21

„

asztal karcolásait, tétován végigsimított a fába vésett neveken, dátumokon. Aztán
megszólalt, azt mondta, jó kis hely ez, mire én helyeseltem, hogy igen, el lehet tölteni az időt, ha nincs jobb dolga az embernek. Jobb dolga, visszahangozta a szavaimat,
és megmarkolta az Arany Fácán nyakát, jó nagyot húzott az üvegből.
Percekig rázta a zokogás. Nem értettem, ha ilyen rossz állapotban van, akkor
minek jön egy olyan helyre, ahol senki sem tudja elviselni a társaságát. Én sem
akartam volna, hogy a feleségem így lásson, de inkább a fürdőszobába vagy a vécébe zárkóztam volna, ráfordítani a kulcsot és törülközőbe szorítani az arcom, így kell
sírni, ha már muszáj. Aggódva néztem körül, hogy rajtam kívül más is látja-e, mi történik. Paliék belemerültek a kártyajátékba, még nem voltak annyira részegek, hogy
kötözködni kezdjenek, Ágyastól meg nem kellett tartani. Pár csendes fószer üldögélt még a kocsmában, nézelődtek, de ha észre is vették, hogy Feri a könnyeit törülgeti, nem törődtek vele, volt elég bajuk. Mi a baj, fiam, nyúltam át az asztal fölött,
megérintettem a vállát, szedd össze magad. Egy darabig még szipogott, majd zsebkendőt kért. Csak nem az asszonnyal történt valami, kérdeztem tőle, mert másra
nem tudtam gondolni, csakis ilyen megfontolásból jöhetett ide. Lenne rám tíz perced, Barna, kifizetem a számládat, ajánlotta fel. Azt hittem, csak az ivó elé megyünk,
ott majd kisírja magát, megnyugszik, aztán hazafelé vesszük az irányt. Nem gondoltam, hogy egy negyed óra múlva már a lakásában fogok állni.
A Kolduspaloták a tisztviselőknek épült, ötemeletes háztömbök voltak az Acélgyári út elején. Mikor én idekerültem, a palotai lakásoknak volt a legmagasabb ára.
Mikor elkezdett tönkremenni a gyár, egyik pillanatról a másikra lecsökkentek az ingatlanárak. Ma csak a magasságuk választja el őket a teleptől. A földszintes munkáslakások fölé nyúló emeletek diadalmas rálátást biztosítottak a tulajdonosoknak,
akik reggelente elnézhették, amint a gyári alkalmazásban álló utcaseprők köszöntik
a hazafelé tartó éjszakásokat, figyelhették a prolifeleségeket, ahogy vödrökkel megpakolva a közkúthoz sétálnak, felpillantanak a felkelő nap sugaraitól szikrázó ablakokra, és a fényes lakásokba képzelik magukat. Annak idején azt beszélték, hogy
még a lépcsőházban is kovácsoltvasból készült a kerítés. Én Ferivel jártam bent először, hideg fém kapaszkodórúd volt a falakhoz erősítve, valamelyik lakásból zene
hallatszott, ahogy elhaladtunk az ajtók előtt veszekedések, gyereksírás zajai ütötték
meg a fülünket. Én nem tudtam olyan gyorsan menni, mint ő, a lábam folyton beleakadt valami szemétbe, a sarkokba rugdosva flakonok, üvegek, újságpapírok, a levegőben húgyszag terjengett. A második emeleten jártunk, mikor valaki fülsüketítő
trappolással elindult lefelé. A lépcsőházban sötét volt, aggódva figyeltem a fordulót,
egyre közelebbről hallottam a hangot, mikor Feri megszólalt, itt vagyunk.
Három ajtó nyílt a folyosóról. Az első zárva volt, a fehérre festett ajtókeret után a
fogasok következtek, szatyrok, kabátok, pulóverek lógtak róluk. A parkettán szétdobált cipők, táskák, kötszerek. A második ajtó a konyhába nyílt, Feri már ott volt, a
falra szerelt szekrényből poharakat vett elő, és az asztalra tette őket. Majd felállt
egy székre, és a szekrény tetejéről levett egy poros üveget. Kérdezés nélkül töltött.

„

22

tiszatáj

Koccintottunk, az ital égette a nyelőcsövemet. Akkor fogalmazódott meg bennem,
hogy itt valami igazán nagy baj lehet, mert vajon miért jár kocsmába az, akinek
ilyen jó piája van otthon? Már öntötte is a következőt, szóltam neki, hogy ne, de intett, nyugodjak meg, kelleni fog. Miután lehúztuk a pálinkát, a poharat erélyesen az
asztalra vágta, majd elindult a harmadik ajtó felé.
Ahogy kinyitotta, egyből orrba vágott a szar- és az izzadságszag. A bentről kitóduló fülledt, meleg levegő felkavarta a gyomrom. Hamarosan fény villant, a szőnyegen ruhadarabok, lavórok és vedrek voltak szétdobálva, az ablakok elfüggönyözve,
egy komód középső fiókja félig kihúzva. Ahogy beljebb léptem, fokozatosan tárult
fel előttem a szoba. Üres tisztítószeres flakonok, gyógyszeres dobozok, műanyag
poharak hevertek mindenfelé. Nyöszörgést hallottam, akkor láttam meg a sárga foltokkal tarkított takaróba csavart asszonyt. Félve nézett rám, mint valami szűkölő állat, el akart bújni, de csak a fejét tudta mozgatni, ide-oda dobálta a párnákon. Agyvérzés, se beszéd, se mozgás, masszírozni kell, mozgatni, beszélni hozzá, akkor javulhat valamennyit a dolog, de az orvosok azt mondták, már soha nem lesz a régi,
szólalt meg Feri, aztán a komód félig nyitott fiókjából egy rakat ambulánspapírt
nyomott a kezembe, hogy olvassam el, rossz helyen pattan el egy ér, és ez lesz az
emberből. Hiába mondom neki, hogy szóljon, ha hugyoznia kell, egyszerűen nem érti, folyamatosan mosom az ágyneműket, a lepedőket, a hálóingjeit, legalább valami
jelt adna, de még arra sem képes, az etetés a legnehezebb, rábírni, hogy kinyissa a
száját, ezt csinálja akkor is, dobálja a fejét.
Közelebb lépett a feleségéhez, simogatni kezdte az asszony homlokát. Az lassan
megnyugodott, még mindig félve méregetett, de úgy tűnt, már megszokta a jelenlétemet. Pár perc múlva lehunyta a szemeit. Feri óvatosan mozdult, nehogy nyikorogjon az ágy. Átnyúlt a test felett, és kezébe vett egy kispárnát. Bal tenyerét a felesége
tarkója alá helyezte, a másikkal a párnát közelítette a maszatos archoz. Mit csinálsz,
sziszegtem a megdöbbenéstől. Rakok alá még egy párnát, válaszolta, nehogy megfulladjon.

2017. október

23

ORAVECZ PÉTER

Balaton
Ötéves vagyok, először alszom
gumilepedő nélkül idegen helyen.
Forróság önti el a combom, erre ébredek.
Felkeltem anyámat, mutatom
neki, mit csinált a testem.
No hay ningún problema, mondja
anyám, vízcsapban áztatjuk
a lepedőt, hajszárítózzuk a matracot.
A szállodát még nem kell elhagynunk,
csak kimegyünk a mólóra napfelkeltét nézni.
Jó lenne, ha minden megszáradna,
mire anyám udvarlója megérkezik.
A szégyen magammá csupaszít,
belélegzem a színeket.
Azóta sem tudok többet,
mint az a rózsás árnyalat
a kékkel meghúzott horizont fölött.

Síva
Ki lakik bennem? Ki kérdi ezt?
Egyedül vagyok a szobában,
hol kérdés és felelet
egyszerre visszhangzanak.
A dohányzóasztal mellkasomig ér,
rettentően nehéz a fejem,
gyakorlom az egyensúlyt,
bár nem tudom, mi az.

„

„

24

tiszatáj
A vihart készülök lerajzolni, noha
tisztázatlan még: a fák kavarják
orkánná a levegőt, vagy egy
láthatatlan erő rázza a lombokat?
Utóbbi hihetőbbnek tűnik,
marokra fogott ceruzámmal
függőleges törzsek rendjét
rovom a tiszta papírra,
aztán a tüdőm lombjából
szökő forró lélegzet nyelvem
és szájpadlásom présében
süvítő hanggá sűrűsödik.
Születőben a titok, hogy
fogyhatatlan lendületet adjon
törzsekre merőleges
kaszáló mozdulataimnak.
Újabb s újabb papírt veszek elő,
lassan megtelik a szoba
felismerhetetlenségig
összefirkált tájképeimmel.
Zúgok, süvítek és sistergek,
vagyok az erdő, a vihar,
fát nevelek, és pusztítok,
vezénylő pálcám lassan elkopik.
A szobába lépők csak
röpködő papírokat látnak.
A forgószél szívében
részvéttelen csend honol.

2017. október

25

NAGY MÁRTA JÚLIA

A rendező pályaudvar természete
Letörölhetik a falra festett szobát,
ahová csak én tudtam belépni,
akkor sem ölhetsz meg.
Kiirthatják a sín köré nőtt tájat,
a mi iparunk álma a buja vadon,
akkor sem ölhetsz meg.
Ha leesne az égről az a csillag,
amelyik mindig olyan gonoszul hunyorgott,
a tenyered kinyílna, mint egy
ormótlan, tölcsérkelyhű növény,
beszippantanál a szobádba,
kiszökni persze én sem tudnék,
akkor sem tarthatsz meg.
Bodzaszüretet rendezhetnek
a leleményes kertvárosiak nem messze tőlünk,
dáridózhatnak a vonattülkölésre,
behallatszik, így mulattatsz,
akkor sem tarthatsz meg.
De ha visszaszögeznéd a csillagot
az ég abroncsaira, hogy befuttassa
a rozsdás vaspántokat a fényével,
akkor azt mondom, megtartalak.
De csak amíg a sínpár
fel nem tekeredik kettős spirállá,
így csigalépcsőn sétálhatunk fel a házba,
ahol éppen a szobákat festik fel,
de ezt úgyis csak a dagadt hold csinálja,
de ezt úgyis csak a reszkető víz csinálja,
de ezt úgyis csak a hüllők vartyogják,
hogy azt mondom, megtartalak.

„

„

26

tiszatáj

Pókország
Pedig csak látogatóba jöttem,
megnézni, hogy vannak.
A lebegő nejloncsíkok megmaradtak,
az ajtó nem, csak a félfa.
Cirokseprű és egy kupac homok
a beton repedéseiből feltört porcsin mellett.
Indigó és méregzöld napkorongok
köré festett eltartó sugarak.
Kénsárga holdak,
iszalagszínű folyó az ég,
elárasztja a hullafoltos kunyhókat.
Harmatkristályos pókhálóerdőkben
pókhálófüggönyöket aggattam magamra,
mintha én lennék a légy.
Szilvakék homályba veszett
A szőlőlugassá burjánzott veranda,
a szoba, ahol csak a lom volt.
Vagy kötelességből elszállásolt rokonok,
de ők is csak néha.
Nem terveztem, hogy ilyen sokáig maradok.
Mi tartja a lángcsóvákat egy korong körül?
A szívem mélyén én vagyok.
És még valaki. Én.

2017. október

27

„

Bordalköltő emlékműve
Diófaágak malachit mintázata megkergült felhőcsorda alatt,
mély, vérmes színekben pompázó paloták és tanácsházak előtt.
Szőlőtőkék szigorú rendbe fésült fürtjei a dombokon.
Klastromi hidegben tartósították fonnyadt önmagát.
Vihar elől hová menekülhetett volna?
S most mi van? Görnyed egy kerti padon,
vállán a dombok kacskaringója,
fogalma sincs, ki ő és merre van a tájban,
nem bír rájönni, hol hagyta magát.

„

28

tiszatáj

HOLLÓSVÖLGYI IVÁN

Az elhagyott robot
Egy hangtalan kitett robot,
ki meg nem állt, míg elkopott.
Nem ütközik ki rézfején
a benti fény: az ész, erény.
Az orra borvirága kék,
ragyog, mint holmi táblakép.
De mert kitették, megpihen,
felette rémes rekviem.
Kattogni kezd a fémzene,
mozdulna még a két keze.
Robotzenéhez tánc való,
de orrhegyére száll a hó.
Kitették fagyba, kincstelen,
szegény robotban nincs elem.
Az égnek drótok állnak ott,
remélhet kóboráramot,
leszállnak tán az égiek,
remény hevít, az éj hideg.
„Uram, csak egy kis áramot!” –
fohászkodik, míg más ragyog,
kinek szerencsés végzete,
nem fáj, reped szét rézfeje,
akit szerelme villanyoz,
s nem hasztalan van, mint a kosz,
nem horpadt, sárga hulladék,
kinek szemében rút az ég,
akit feledtek szívtelen,
mint roncshajót a szirteken.

2017. október

29
Egy hangtalan kitett robot,
ki meg nem állt, míg elkopott,
szemét se látni, rebben-e,
elhagyta minden embere.

„

„

30

tiszatáj

LEGÉNDY JÁCINT

Elektródák szikráit
ALIGVERS

gábor se nősült meg aligha
tehetné mikor egész nap dolgozik s igen a munka csak rajzon lenyűgöző akár a karcsúsított vonal nagyjaink szabászatában persze korlátvasat
szerelni egy mellsebész erkélyén arany fényezésű legyekkel körbevéve ijesztő a gyengébbik nem számára s ugyan
a rácsok ívelése olykor bevásárlókosár hajlatát idézi az
óradíj pedig vastagon kipárnázza a nadrágzsebet sajnos
legtöbbször bőrünkbe szívódik a hegesztés szaga s a vöröslő szemgolyók bármelyik
nászágyon csupán az elektródák szikráit varázsolnák elő
az emlékezet mélyrétegeiből

2017. október

31

ZÁVADA PÉTER

Hágó
Szánhúzó kutyák a behavazott
hágón. A völgybe tartanak. A szurdok
tűfokába befűzik loholásuk.
Az északi fény halványzöld derengése,
akár a lélek, mely a fenyvesek testéből
gomolyogva kiszáll.
Alakok guggolnak a rikító rózsaszín,
poliészter sátrak előtt. Nézzük,
ahogy a homlokukra szíjazott lámpa
fénycsóvája irányvektorként utat vág
magának a havazás koordinátarendszerében.
És a kutyák cserébe minket figyelnek.
A vihar lökései szőrüket fölszántják:
forró lihegésük a borzolt hótakarót.

Szürkület
Kiszemel a völgy, legyek hűséges
nézője, hogy egy bejósolhatatlan
mélység peremén valamennyi
érzékem látássá tömörüljön.
Végig a szikrázó fehér hegygerincen,
hogy azt képzelhessem, a vércsíkot
a hóban követem, de mire föleszmélek,
megértsem: én vagyok, aki húzom,
és a hajtók jönnek utánam fáradhatatlanul.

„

„

32

tiszatáj
A táj kétes vendégszeretete, kitartó
bukdácsolás a fennsík még belátható
részein. Szemem a szürkülettel fordított
arányban javul, szaglásom kiéleződik.
De az inas test ekkor már nem a sajátom:
a fák között somfordál, éhes fogalom,
fekete ínyét, a fogak pengéit villantva.
Kiölti lila nyelvét, így hűti magát.
Hullámzó pázsit-bundájából
frissen kaszált mezők és eljövendő
nyarak illata párolog. Kifeküdnék rá,
átölelném a nyugodt, lélegző dombot.

A róka
Az ugrás közben kimerevített róka
teste fölnyársalva a tekintetek
sugaraira: észlelésünk gyűjtőhelye.
Gondolatban elforgatható.
A látvány egységes, rendezett tér,
a kép mélye felé haladva mindinkább
elhalványul. A képzelt kúp csúcsát
pupillánkba illeszthetjük, míg alapja
rásimul a jelenet síkjára.
Ekkor már nem vagy önmagad:
szőrös jel vagy csupán, saját
veszettséged hozod játékba.
És mi sem tudunk többé megmoccanni.
Csak szemünk pásztáz továbbra is
nyugtalanul, letapogatva tested körvonalait.
A gerinc kificamodott vonalát,
a bojtos fület, a farok lángcsóváját.
Villanása beleég retinánkba.

2017. október

33

BIRTALAN FERENC

Aztán ha
lehet tanulni múlt időt lehet
ha annyi évig mondod annyiszor
a végén elhiszed
csípőből rántod könnyedén lazán
nincs hördülés nincs szisszenet
pillád megrezeg talán
aztán ha újabb este jön
érzed még sincsen rendben így
eddig dal volt
a hintalánc visít
akár egy requiem
próbálod újjal elkopogni
nincs ütem
mi visszahozni képes
a hiány csontig ég
por és hamu
mennyire utálom az egészet
cifra színekkel gyászol
kupacnyi földön
pár virágkoszorú

Záróra
költőként figyelve
pakolnak a temető előtti virágárusok
‒ a vendéglőből néztem ‒
mindenképpen valami fennkölt
szép gondolattal akartam beszállni a versbe
amikor zárták a vaskapukat

„

„

34

tiszatáj
‒ neked ott kellett maradnod ‒
hiába a leküldött alkoholmennyiség
üres volt bennem minden
‒ tudod bizonyos vélemények régóta nem érdekelnek ‒
beszálltam az autóba
s egyre azt hajtogattam
‒ mert a hol-az-igazság eszembe sem jutott ‒
bassza meg a kurva isten

2017. október

35

SZITA SZILVIA

Tekereg
Szabálytalan hurkot ír le
a hullámzó, szürke betonút.
A völgyben szántanak.
Kifordul a földből a göröngy,
mellettem a Kutya liheg,
máskülönben csend van.
A patakparti sárban zsurló.
Az út szélén mentabokor,
kihajított, rozsdás fürdőkád.
Az emelkedő kitakar egy szeletet
a tájból, mikor felérek, újra látszik:
a helyén van minden.
Kevés a fa.
Olykor megmozdul a szél,
fordulnak az arányok --

„

„

36

tiszatáj

SZÉNÁSI FERENC

Senki szigete
Sokan találtak otthonra a Senki szigetén, azon a határok nélküli földdarabkán, ahová én is tartok. És nem csak világkerülők laknak ott, hanem világhódítók és nagy
terveket szövögetők is, győztesek és vesztesek, cselekvők és töprengők, nagyhangúak és halk szavúak, utóbb érkezettek és régiek. Ott van La Mancha búsképű lovagja, ott van Julien Sorel, egy szélvédett zugban fázósan kuporog Akakij Akakijevics, az
alkonyi homályban éjszakai útjára készül Dr. Jekyll.
Botladozva keresgélem az odavezető utat. A térkép nem segít, csupa valaha volt
kitérőt, elhagyott vargabetűt kínál. Fehér foltjait követem. Bolyongtam is emiatt
eleget, egy-egy fordulóhoz érve tétován fürkésztem a határköveket, vizsgálgattam a
jelzőtáblák kopott betűit, fakó vázlatrajzait. És mentem, amerre vitt a lábam. Vagy a
szívem. Netán – olykor – az eszem. No meg valami belső hang, vagy tudom is én,
hogy micsoda.
A sejtések labirintusában most elakadtam. Ösztöneim cserben hagytak, földrajztudásom ingatag. Minden óvatlan lépéssel útvesztést kockáztatok, higgadtan mérlegelnem kell. Talán ha végigpergetem vándorlásom kusza képsorát, s az emlékezetes
állomások közé többé-kevésbé egyenes vonalat húzhatok, abból kirajzolódik majd
egy hozzávetőleges irány, és tudni fogom, merre induljak tovább.
Megpihenek hát egy kidőlt, odvas fatörzsön, hogy felidézzem bejárt utamat, s
igazodási pontokat találjak.
Elsőként szülőhelyem gyöngéden megrajzolt képét hívom elő, de miért is tennék
másképp. Időtlenségbe tartva is önkéntelenül időrendet követünk, s munkál bennünk felvilágosult korunk végzethite: azzá leszünk, amivé életünk első öt évében
formálódunk. Felködlik tehát zsúfolt lakónegyedünk, a bűn és a tisztesség közös tanyája, s a házak külső-belső falai között ott látom a magam gyermekalakját is, ártatlanul élénk tekintetemet s benne az eleven, nyughatatlan kíváncsiságot. Szemem
előtt átfut mindaz, amit e szűk tér rólam elárul, s jól tudom, hogy önhittség nélkül
válogathatok belőlük akármit, bármi csekélységet, kicsiny magánvilágokból áll öszsze a nagy egyetemes. Csakhogy emlékezetes állomásnak én – meglepődve tapasztalom – alig egy-két gyermekkori helyszínemet érzem. Például azt a rommá lőtt utcasarkot, ahol ezerkilencszázötvenhatban telefonfülke mögé bújtam egy arra tévelygő orosz tank elől. Vagy azt az ütött-kopott iskolát, amelyben két szelíd tanárunk két megmagyarázhatatlan pofonja csattant meghökkent kisdiákok arcán. Különös, hogy épp ezeket választom ki. Hisz a telefonfülkénél végül nem történt semmi, nem dördült újabb lövés, nem omlottak le újabb falak; a két pofon valóságos

2017. október

37

„

okát pedig, nyugati és keleti munkatáborok nem múló traumáit, csak jóval később
tudtam megfejteni. Lehet, hogy leginkább az ragad meg engem, ami megmozgatja
képzeletemet, de a háttere sejtelmes marad?
Mert ilyesféle, kifejlet nélküli emlékezetes állomás az a tizenöt évvel későbbi
presszó is, amelynél ismét kimerevítem a mozgóképet. Látom, amint egy Kovács álnevű ember kávé mellett állást kínál nekem, helyét nem lelő friss diplomásnak. Mocorgunk a kényelmetlen, támla nélküli ülőkéken, eleinte érdeklődéssel hallgatom
kéretlen jótevőm tetszetős szavait, de aztán lassacskán rájövök, hogy valójában ki ő,
és mit akar. Hallottam már efféle presszós beszélgetésekről, s eszembe jut, hogy
némelyikük fogdával vagy börtöncellával kezdődött, vagy éppenséggel oda vezetett.
Engem azonban Álkovács nem zsarol, és nem is ijesztget, nem olvassa a fejemre,
hogy közveszélyes munkakerülőnek számítok. Tárgyilagosan beszél velem. Akár azt
is mondhatnám, korrektül ígér. Tényekkel csábít, valós dolgokkal kecsegtet. És dönteni is szabadon hagy, sőt, időt ad a mérlegelésre is. Egy egész hetet. S nem vált
hangot elutasító válaszomra sem, amelyet határozottra igazítva, ám valójában szorongva hadarok bele a telefonkagylóba. Nem történt tehát semmi, a fogdák és a börtöncellák, vagy a kényszerítés találkahelyei élménydúsabb helyszínek. Az azonos
háttérrítust is jókora késéssel észlelem. – Nyomoztak utánad – hallom pár hónap
múlva kissé kapatos munkásőr szomszédunktól, aki rendre szemérmesen, civilben
indul gyakorlatozni, egyenruháját csak érkezéskor vagy útközben veszi át. Bizalmas
közlését nem sokkal később egy másik híradás is megerősíti. – Tudtam, hogy nem
csinálhattál semmi rosszat, dicsértelek is agyba-főbe az itt járt nyomozóknak – veregeti meg jóságosan a vállamat régi kollégiumi tanárom, aki ötvenhatos nemzetőr
fegyverétől és igazolványától annak idején büntetlenül megszabadulhatott.
De azt már végképp nem tudom, hogy emlékezetes állomásnak mondhatom-e a
szemembe ötlő újabb jelenetsort, meglelt pályám előírásos eseményét, az ezerkilencszáznyolcvankettes milánói régészkonferenciát. Magát a tanácskozást bizonyosan nem, hiszen az efféle tudós vándorgyűlések már akkor is szokványosak voltak, s
lázba hozó szakmai hírek helyett inkább a részvevők személyes hírét kürtölték világgá. Ez a milánói azonban nekem valami nagyon érdemlegest ígért. Előttem a nyitónap reggele, félszeg kelet-európai örömmmel fogadom a városi méltóság bejelentését: a Dóm téren nagyszabású szabadtéri kiállítást rendeztek, tiltakozásul a lengyelországi szükségállapot ellen. Nyugati társaimmal együtt megyek ki a térre, izgalom hajt és várakozás. A hatalmas tablók között kerengve aztán lassanként ráeszmélek, hogy mégsem azt találom ott, amit öntudatlanul s – ma már belátom – kissé
naivan reméltem. A fotókat kísérő szövegek szenvedélyesen ostorozzák ugyan a katonai erőszakot, de árad belőlük, hogy amit ostoroznak, az számukra meg nem élt
valóság, elvont fogalom. Hangos felzúdulásukból hiányzik az a sorsközösség érzés,
amelyet én, kelet-európai száműzött magammal hoztam a térre. És velem levő,
együttérzőn rám-rámpillantó régésztársaimon is valami megszokásszerűt érzek. A

„

38

tiszatáj

rendszeresen gyakorolt, s bár őszinte, mégis kötelező tiltakozás beidegzett szertartását olvasom ki mozdulataikból. Szemükben eszmékből fakadó részvét ül.
Akkor hát miért épp a maga módján tiltakozó Milánót emeltem ki, emlékezetes
állomásaimat visszaidézve? Megint olyasmi vonzott, ami valóságos és még sincs jelen? Ami talányos marad? Az ragadott meg, hogy a valóság és képi mása között ott,
a Dóm téren rejtélyes űr tátongott?
Talán egy újabb tér, az ezerkilencszáznyolcvankilences budapesti segít majd eligazodni. Százezer ember vonul arrafelé. Lehet, hogy több, lehet, hogy kevesebb, a
szám csupán annyit jelent: tömeg. A köröttünk bámészkodó óvatosok arcán félénk
öröm, álmélkodás és aggodalom. Önként vonulni természetellenes. A hírhedt Belügyminisztérium körül rendőrök tesznek-vesznek, ünnepi díszeket illesztgetnek a
bejárat tömör ajtaja fölé. Mellükön hatalmas kokárda. Mondják, ezerkilencszázhetvenkettő márciusában a civil ruhás nyomozókon volt ilyen, hogy egyenruhás társaik
láthassák, kiket nem szabad gumibotozniuk. Ránk se hederítenek, mi pedig könnyű
lélekkel, bár kissé kajánul tapsolunk. Megérkezünk, a tér lassan megtelik. Hosszas
felsorolás, a küldő szervezetek nevei. Mindegyik szervezet új; újjászületett vagy
eredeti. Mindegyik lelkes tapsot kap. Aztán fel-felcsendülő negyvennyolcas dalok,
szavalat, tizenkét pont. A korhoz igazított új követelések. Egy-egy rövid beszéd,
ezek is újak, rég nem hallott módon nyíltak, őszinték. Azt érzem, amit tizenhét évvel
azelőtt Milánóban nem érezhettem. Nagy rokonomnak, a boldogság alkimistájának
helyébe képzelem magam, s szívesen marasztalnám a percet: ne menj, maradj, de jól
tudom, hogy hangom csak utam legvégén, a szigetre érve hallatszik majd. Ha ugyan
hallatszik egyáltalán.
A téren a kopott aszfaltburkolat helyén ma már díszlapok állnak, alattuk mélygarázs. Odább, az egyik sarokban talapzat nélküli szobor, arról az emberről mintázták, akinek – úgy tudjuk – jelentős részben a boldog percet is köszönhettük. De a
vonuló tömeg mára sokfelé széledt, a taps foszlányokra szakadt, elmaradhatatlan
fújolás kíséri. Ma már, ahogy egykor a milánói Dóm téren, a hajdani tévészékház
előtt is egyedül érzem magam.
Romos sarkon telefonfülke, iskola, amelyben érthetetlen pofonok csattannak, kísértő-kerítő presszó, részvétlenül tiltakozó Milánó, illékony Szabadság tér – ezek
hát emlékezetes állomásaim. Mellékhelyszínek, események töredékei, kísérői, hordalékai, mind, egytől-egyig. Afféle jelenkori régészleletek. Tárlóba gyűjtött relikviák,
melyek szakmám nyelvén beszélnek: ahogy egy ősi tárgy vagy emberi maradvány a
kor tágabb világáról árulkodik, bejárt utam apró mozzanatai is a tágabb valóságot
hívják elő. Jelzik, sugallják, sejtetik. Felvillantják, megidézik. Igen, bebizonyosodott,
leginkább azon akad meg szemem, ami egy kicsiny valóságszelet által megmozgatja
képzeletemet. A részletéből elképzelt valóság számomra többet mond a látható
egésznél. Messzebbre visz, messzebbre röpít. Egykor a közeledő harckocsi és a házakon ütött lyukak, melyeket a telefonfülke mögül kilesve láthattam, átéreztették
velem, eszmélő fiúcskával a corvinközök és a szénaterek véres harcait, és később, a

2017. október

39

„

presszós beszélgetés ártalmatlan valósága is borzongatóan közel hozta a látótávolban zajló, kegyetlen másikat. Még a fejedelmi tartású, méltóságteljes ősz öreg is, aki
egy semmiség miatt fuldokolva emelte ütésre kezét, vagy a tömzsi, széle-hossza-egy
ember, aki hatalmas tenyerével sújtásra készen rontott neki egy másik kis csínytevőnek, még ők ketten is, a maguk érthetetlen dühével a történelem eleven távolába
indították képzeletemet, hogy megfejthessem, mi vezette őket. A milánói tablókép
készítőiből és nézőiből éppen a történelem elevensége hiányzott; amiről beszéltek,
csak fotókkal volt jelen, emlékek nem töltötték meg érzelemmel. Továbblépek hát
az új szabadság viszályainak képsorán, a magányba dermedő Szabadság tér nekem
beszédesebb közelmúlt-lelet marad. Senki szigeti régész vagyok.
Fölállok a kidőlt fatörzsről. Leporolom ruhámat, nyújtóztatom elgémberedett
tagjaimat. Azt hiszem, továbbindulhatok. Emlékezetes állomásaim között – úgy látom – meghúzható egy vékonyka, majdnem egyenes vonal. Apró-cseprő helyszíneimtől a szemhatár felé tart, s kissé halványodva bár, a történelmi horizont felé mutat. Követnem kell. Nem lehet már messze a sziget. Ha a folyóparthoz érek, már csak
a csónakot kell elrúgnom.

„

40

tiszatáj

LENGYEL ANDRÁS

Egy rendhagyó fegyverbarátság történeti
sikere
IGNOTUS ÉS F ERENCZI SZÖVETSÉGE
1
Ignotus Hugó (1869–1949) és Ferenczi Sándor (1873–1933) bő két évtizedes együttműködése az a történet, amelynek úgynevezett „lényegét” mindkettőjük interpretációjában (Ferenczi 1924, Ignotus 1933) ismerjük, de az, amit ők maguk erről elmondtak, mindmáig belevész néhány tudománytörténeti közhelybe, és sem e fegyverbarátság létrejöttének mélyebb
magyarázata, sem összefüggően előadható részletei nem ismertek. (E megállapítás alól nem
veszem ki a magam korai, bizonyos szempontból úttörő, ám a szakma által többnyire jelöletlenül hasznosított írását [Lengyel 1980] sem, pedig az legalább fölhívta a figyelmet néhány
ide vágó alapszövegre és tényre.) Evidensnek vesszük egy író-újságíró és egy orvos egyáltalán nem szokványos egymásra találását, s rejtve marad, mi tette lehetővé ezt, s mi adja történeti jelentőségét. A freudi mélylélektan, a pszichoanalízis világméretű térhódítása utólag
persze igazolja ezt az együttműködést, s, legalábbis látszólag, evidenssé is teszi azt, ami történt. Valójában azonban mindkét részről rizikós választás eredménye volt az együttműködés,
s egyikük opciója sem nélkülözte a nagy melléfogás intellektuális kockázatát. Ignotus egy peremen mozgó, a mainstream orvostudományba betörni nem tudó, furcsa, már-már különc,
önmagát és helyét igazában még csak keresgélő idegorvos mellé állott, Ferenczi pedig egy
„szakmán kívüli” outsidert választott intellektuális partneréül. Hogy a pszichoanalízis gondolkodástörténeti pozíciója az lesz, ami lett, még nem lehetett tudni, s hogy ebben az útkeresésben Ferenczi legfontosabb támogatói nem a hazai orvosi szakmából kerülnek majd ki, hanem a művészvilágból, azt kockázat nélkül még feltételezni sem lehetett. Hogy az együttműködés mindkettőjüknek mégis „bejött”, az egyszerre volt kulturális „ösztöneik” és kvalitásaik
gyümölcse – s egy mélyebben fekvő nagy történeti trend rejtve beérő dinamikájának a következménye. Akár csak egy évtizeddel korábban is ez az együttműködés nem jöhetett volna
létre, s ha véletlenül mégis egymásba botlottak volna valahogy, az legföljebb különösebb jelentőség nélküli privát barátság maradt volna. A fegyverbarátság feltételeit az „idő” teremtette meg. Az „alkat” s az elvontan fölfogott „tehetség” ehhez nem lett volna elegendő.
2
Ha az egymás felé vivő utakra vetünk egy futó pillantást, néhány dolog azonnal kiderül. Mindenekelőtt, bizonyos „alkati”, érdeklődésbeli adottságok már jóval az egymásra találás előtt
mindkettőjükben megvoltak. Ignotus például érdeklődött a pszichológia iránt. Nemcsak „ösztönös”, gyakorlati pszichológus volt, aki írásaiban éppúgy, mint napi emberi kapcsolatainak
alakításában figyelembe vette az „emberi lélek” sajátosságait, de egyik legjobb, ha éppen nem

2017. október

41

„

a legjobb barátja az a Pikler Gyula (1864–1937) volt, aki jogbölcselőből egyre inkább pszichológussá vedlett át, s aki – akármi legyen is róla véleményünk – elég nagy hatású, profeszszionális pszichológusnak számított. Ignotus több nyilatkozatából tudjuk, hogy számára
Pikler barát és orientációs pont is volt, Sőt van egy 1922-ben írott, majd pár évvel később,
nyomatékkal, újraközölt cikke (Ady, a genie), amely nem kevesebbet állít, minthogy három
zsenit ismert közelebbről: Adyt, Freudot s – Piklert. Ebben nemcsak az a figyelemre méltó,
hogy e triászban Piklernek helye volt, de az is, hogy – már Freud jelentőségének ismeretében! – ebből a hármasból Ferenczi neve hiányzik. Magyarán, a pszichológusok közül nemcsak
Freud, de Pikler is előkelőbb helyet foglalt el értékrendjében, mint Ferenczi. S Pikler, aki fiatal professzorként az egyetemen oktatta is őt, a joghallgatót, időben jóval korábbi ismeretsége és barátsága volt Ignotusnak, mint Ferenczi. Azaz lélektani orientációja nem a semmiből, s
nem abban a pillanatban született meg, amikor Ferenczivel összeismerkedett. E vonatkozásban akkor már komoly előtörténete volt. De Ferenczi intellektuális tájékozódásában sem Ignotus volt az első, szakmán kívüli orientációs pont. Tudjuk, levelek is maradtak róla fönn,
hogy a Pesti Hírlap nevezetes „Esti levelei”-nek írójával, Tóth Bélával (1857–1907) is kapcsolatot tartott – méghozzá akkori orientációjának megfelelően. Ferenczi persze akkor még nem
az „igazi” Ferenczi volt, még csak egy publicitást kereső, sok mindenről értekező, intelligens
„ismeretterjesztő”, még előtte volt Freud „fölfedezésének”, és saját „előtörténetének” útjait
járta. De ami érdekes az „Effendi”-vel való kapcsolatában, az az, hogy már ekkor is a hivatalos, mainstream orvostudományból kifelé kereste a tájékozódást. S a közös pont, amely öszszekapcsolta a széleskörű, nagy tudással rendelkező, de mindenképpen egyedi észjárású,
mondhatnánk deviáns Tóth Bélával, az – aligha véletlenül – a spiritizmus iránti érdeklődés.
(Ez az érdeklődés, tudjuk, Ferenczinél később, „freudista” korszakában is fönnmaradt.) Ami
mindebből szempontunkból figyelemre méltó: már a pályakezdő, fiatal Ferenczi tájékozódása is ki-kilógott a modern scientizmus előfeltevés rendszeréből. Valami olyasmi is vonzotta,
ami akkor az uralkodó orvostudományban nem számított paradigmatikusnak, sőt, inkább
devianciaszámba ment. Paradox módon azonban éppen ez a deviancia-vállalás tette nyitottá
az ugyancsak renitens, még egyáltalán nem kanonizált pszichoanalízis iránt is.
S mindkettőjükben megvolt az újat keresés intellektuális ösztöne, s az ehhez szükséges
kockáztatni merés. Ezt Ignotusnak A Hétnél betöltött szerepe igen sokrétűen és gazdagon
demonstrálja. Nemcsak sokoldalú és termékeny tollforgató volt, de nagyon hatásos habitusformáló „modernizátor” is. Akinek legnagyobb teljesítménye éppen az (irodalmat is körülvevő, de a mindennapok alakulását is mélyen befolyásoló) mentális erőtér érzékelhető megváltoztatása volt. Új eszméket, képzeteket vitt be a közgondolkodásba. Képzeletalakító író volt,
akár „krónikát”, akár glosszát, akár színikritikát írt, avagy Emma asszony szerepében lépett
föl. De az újat keresés és a kockáztatni merés Ferenczinek is egész pályáját végig kíséri. Nemcsak oda mert állni a „megbotránkoztató” Sigmund Freud mögé, de voltaképpen egészen haláláig vállalta a céhes tudományon kívül állás valamennyi, nem mindig könnyen elviselhető
következményét. S hogy ők ketten egymásra találhattak, abban ez a mindkettőjükben meglévő rokon attitűd el nem hanyagolható szempontként veendő számba.
Amiben pedig különböztek (mert sok mindenben kétségkívül különböztek), az, úgy látszik, valamiképpen komplementer szerepű volt.

„

42

tiszatáj

3
Kapcsolatuk kezdeteiről mindketten írtak. Előbb, 1924-ben az Ignotust köszöntő Ferenczi
(Ignotus – a megértő), majd, Ferenczi halálakor, 1933-ban Ignotus (Búcsúztató) is. A két viszszatekintés egybevág, megerősíti és kiegészíti egyik a másikat. Sajnos, az első találkozás időpontját és körülményeit egyikük sem adja meg, s amit már rendszeres összejárásukról, érintkezésükről mondanak, kronológiailag az sem túlzottan konkrét. Három időrendi fogódzóként
szóba jöhető utalás kerül említésre, a Nyugat indulása (1908), Ferenczi „freudistává” válása
(1909) és Berény Róbert itthoni föltűnése a Nyolcak körében (1911). Ignotus és Ferenczi
személyes megismerkedésére ennek a három dátumnak a kereteiben kerülhetett sor, de
hogy már 1908-ban ismerték volna egymást, annak valószínűsége csaknem semmi. Annyi
persze tény: egyik, 1908 nyarán Freudnak is megküldött, s magyarul a Gyógyászat 1908.
december 13-i számában publikált cikkében Ferenczi hivatkozott Ignotus egyik versére. Idézett belőle három sort: „Mint az ember, gyáva álma is, / Az élet úgy megtöri és veri, / Hogy
üdvét megálmodni sem meri.” S azt állította, íme, a belletrisztika már „felfedezte az álomferdítés és az álombéli cenzúra tényét”. Ez kétségkívül annak bizonyítéka, hogy Ferenczi, legalább alkalmilag, figyelemmel kísérte Ignotus irodalmi munkásságát, s érdeklődött iránta.
Ebben azonban nem állott egyedül, Ignotus akkor már a kor egyik legismertebb irodalmára
volt, rendszeres saját olvasóközönséggel, s jelentős alkotók (pl. a már „igazi” Ady) vallották
hívének magukat. Ám azt, hogy ez az érdeklődés kölcsönös lett volna, semmi nem bizonyítja.
Az 1909-ben történt megismerkedésnek a valószínűsége kicsit nagyobb. (Freud és Ferenczi
levelezésének német nyelvű kiadásában az egyik jegyzet egy 1909-es levél kapcsán arról beszél, hogy Ferenczi a Royal szálló kávézójában szokott találkozni barátaival, pl. Ignotusszal
[SF/FSlev I/1: 127.]. Forrását azonban ez a jegyzet nem adja meg, s ha nem is zárható ki,
hogy 1909-ben már csakugyan történtek ilyen találkozások Ferenczi és Ignotus közt, ez az
időpont, mindent összevetve, túl korainak látszik. Alighanem csak jegyzetírói extrapoláció ez
még, nem több.) Az sem zárható ki, hogy 1910-ben már csakugyan ismerték egymást. 1910.
május 18-án Ferenczi levelet írt Freudnak, s ebben egyebek közt így tájékoztatta mesterét:
„Viszont ifjú szigorlatozók egy kisebb körének (7–8 ember) mégis megtartom a kurzust ingyen. […] Ezek az ifjú emberek tele vannak lelkesedéssel a pszichoanalízis eszméje iránt, 2-3
talán meg is ragad. A kurzusba bevonok három nem-orvost is (egy pedagógust, egy irodalmárt és a Nemzeti Színház főrendezőjét) és négy héten át, hetenként háromszor este kilenctől tizenegyig adok elő nekik.” (SF/FSlev I/1: 278.) Az „irodalmárt” a közreadók jegyzete Ignotusszal azonosítja. Lehet, hogy ez az azonosítás helyes, de, sajnos, bizonyíték nincs rá. A
kapcsolat első, explicit dokumentuma Ignotus 1911 júniusában, Lovranában írott, s a Nyugat
július 1-i számában megjelent Tengerparti alkonyat című verse. Ennek ajánlása, sokat mondó
módon, Ferenczi Sándornak szól – s ez már mindenképpen figyelemre méltó. Több szempontból is. (1) Verset (általában írást) csak egy már létező, s valamilyen szempontból fontos
ismeretség alapján szokás valakinek ajánlani. (2) E vers jó, sőt fontos vers, jelentősége van
annak, hogy versét a költőként már csak ritkán megszólaló Ignotus éppen kinek ajánlotta. (3)
A Tengerparti alkonyat jellegzetesen önértelmező, mondhatnánk, „analitikus” vers, költői
önmeghatározás. Méghozzá a kérdésessé vált én önreflexiója, lírai dokumentálása. (4) Ez arra vall, hogy a vers mögötti kapcsolat nem szokványos, hétköznapi ismeretség volt, hanem
egy adott nézőpontból kiinduló, egymás felé közelítő magatartás függvénye. A vers írója és
címzettje között kimutatható bizonyos közös beállítódás, közös problémaérzékelés. 1911ben tehát, Berény Róbert Párizsból való hazatérése után, valamikor az év második felében

2017. október

43

„

már mindenképpen megvolt az érdemi érintkezés. Ezt nemcsak a Berény-villa kertjében zajló
összejövetelek explicit emlegetése valószínűsíti, sőt igazolja, de az az együttműködés is,
amely Ferenczi és a Nyugat között kétségbevonhatatlanul kialakult.
Előrekeltezve, 1912-es évjelzéssel ugyanis két olyan kötet is megjelent a Nyugat kiadványai között, amelyekről a döntés és az előkészítő munka, majd, legalábbis az egyik esetben, a
nyomdai realizálás is mindenképpen 1911 második felében történt, s ezek megvalósulása Ignotus hathatós támogatása nélkül nem lett volna megoldható. Az egyik Ferenczi Sándornak a
Lelki problémák a pszichoanalízis megvilágításában című könyve volt, a másik pedig Sigmund
Freud (Ferenczi fordította) Pszichoanalízis című munkája. E két könyv kiadása olyan horderejű állásfoglalás volt a pszichoanalízis mellett, hogy belső és nagyon tudatos és eltökélt
szándék nélkül, „véletlenszerűen” nem következhetett be. S nemcsak az bizonyos, hogy a kéziratokat Ferenczi „hozta”, de az is, hogy a Nyugaton belüli erőviszonyok ismeretében más,
mint Ignotus, nem lehetett a két kötet kiadásának kiharcolója. A Nyugat anyagilag igen nagy
mértékben Hatvany Lajos pénzétől függött, ugyanakkor a „makacs”, elképzeléseit tűzönvízen keresztül vinni akaró Osvát és a Nyugatot finanszírozó Hatvany folyamatosan harcban
állottak. Hatvany bizalmasa s a harcoló felek közötti közvetítő pedig Ignotus volt. Itt s most
fölösleges volna részletekbe menően rekapitulálni az egyébként jól dokumentált Osvát–
Hatvany küzdelem (vö. Láng József jegyzetével = Ady 1973: 437–501.) történetét, elegendő
azt leszögezni, hogy a Nyugat fönnmaradásának biztosítéka – anyagi értelemben – Ignotus
volt. Ő volt az, aki vagy Hatvany további „meggyőzésével”, vagy, ha ez már Osvát miatt végképp lehetetlenné válik, Hatvany pénzének más forrásokból való pótlásával ezt az anyagi
alapot biztosítani tudta s akarta. (A Nyugat íróinak Osvát mellett kiállása szép „szerzői” gesztusnak tekinthető, de Ignotus folyamatos manőverezése nélkül öngyilkossághoz vezetett
volna. Tetszik vagy sem, tény, egy prosperáló folyóirathoz nemcsak szerző és kézirat, de pénz
is kell. Pénz nélkül a kézirat vagy papírkosárba kerül, vagy meg sem születik. Esetleg, a mégis
megszülető jó kéziratok belevesznek a piac kitermelte rossz kéziratok tengerébe, s fölismerhetetlenné válva elmerülnek abban.) S az alternatíva: Hatvany pénzével vagy Hatvany pénzét
Ignotus erőfeszítéseinek eredményeként valami más külső forrásból pótolva fönntartani a
Nyugatot, jól adatolható. Az egyik pólust Ignotus már 1910 nyarán nyilvánosan is megnevezte: „Ha azt firtatják, hogy honnan veszi a Nyugat a pénzét, – hát igenis, azt Hatvany Lajos adja
[…]. Hatvany nekünk kiadónk, és ideális kiadó, akinek nem kell sem címeket szereznünk, sem
állami megrendeléseket kijárnunk, sem nála való alkalmaztatásunkért másokban piszkálódnunk.” (Ignotus 1910: 1003., idézi Buda 2000: 28.) Az alternatíva másik pólusát pedig 1912
nyarán érhetjük tetten, amikor, valamiképpen már megteremtve Hatvany pénzének pótlását,
ő maga lett, megtartva főszerkesztői posztját, a laptulajdonos is. Az átmeneti időkben pedig (s
szempontunkból most ez a fontos) ő volt a mérleg nyelve. Ilyen vagy olyan forrásokból, de
Ferenczi és Freud könyvének kiadásával ő optált a pszichoanalízis mellett.
De hogyan figyelhetett föl Ferenczire? Ezt e pillanatban nem tudjuk megmondani, de nagyon valószínű, hogy a Nyugat holdudvarát jelentő „társasági élet” belső mozgásai irányították rá a figyelmét. E társasági életnek ugyanis nagyon sokféle ember volt a részese, s ezek,
utólag nehezen áttekinthető, de valóságos hálózatot alkottak. Csáth Géza, aki civilben orvos
volt, s Moravcsik professzor munkatársaként hivatalból is érdeklődött a lélektan tudományának új eredményei, így a pszichoanalízis iránt is, és Ferenczit is ismerte, egyebek közt eljárt Spitzerékhez is. Naplójának (Csáth 2016) 1911. január 18-i bejegyzése szempontunkból
nincs minden jelentőség nélkül. Ekkor, egyebek közt, Csáth ezt jegyezte le: „Spitzeréknél na-

„

44

tiszatáj

gyon felvillanyozódtam. A lányok mulattattak, könnyen és jól beszéltem, genie nélkül udvaroltam, és ajándékoztam Lilinek egy csokor ibolyát a gomblyukamból. 'Ni, mondtam, menynyivel szebb, finomabb nő ez a Lili, mint Olga. Jobb miliő. Jobb test, jobb ruhák és éhesebb,
gyengébb, izgatóbb.' Közben észrevettem, hogy Berény festő, aki Weiner Leóval együtt eljött,
figyel engem. Rájöttem, hogy Lilire féltékeny. Később pszichoanalízist csináltunk, és asszociációkat, majd én a többieknél korábban a szerkesztőségbe távoztam.” (Csáth 2016: 180.) Miért érdekes számunkra ez a naplójegyzet? Nem, vagy nemcsak azért, mert a pszichoanalízis is
szóba kerül benne (kiderül, hogy már társasági játékként is gyakorolták!), sőt még csak nem
is Berény Róbert jelenléte miatt. Az igazán fontos az, hogy az a lány, akinek ezen az estén
Csáth udvarolt, Spitzer Lili volt – később, Somló Lili néven, a még nős Ignotus kedvese, majd
(második) felesége lett. (Spitzerék pedig apósa, anyósa és sógornője – s a másik Spitzerlányt, Lénit éppen Berény vette feleségül.) Ignotus pedig, mint a Nyugat főszerkesztője és a
Világ munkatársa értelemszerűen beszélő viszonyban állt a tehetséges (és sokoldalú) fiatal
íróval, Csáth Gézával. Alkalmi találkozásaik bármelyikén szóba jöhettek Spitzerék is, a
pszichoanalízis is, és természetesen Ferenczi is. Egy orvostól, aki író is, az analízis és Ferenczi, automatikus társalgási témaként jöhetett szóba, ha szerkesztőjével beszélgetett. S ilyen
szempontból érdekes Csáth naplójának 1911. február 16-i bejegyzése is: „Ma voltam Ferenczy [!] Sándornál, Freud budapesti főkonzuljánál. Berény festő mutatott be. Kedves és fiatal ember. Irigykedtem reá jó idegei miatt.” (Csáth 2016: 192.) A Berény, Ferenczi, Ignotus
hármas egymásra találásának tehát már a közvetlen közelében vagyunk.
Ha tudjuk, hogy Ignotust érdekelte s foglalkoztatta a modern képzőművészet, sőt a zene
is, az lett volna a meglepő, ha nem fut össze a sokoldalú, dinamikus és a figyelmet festészetével is magára vonó Berény Róberttel. Legkésőbb a Nyolcak nevezetes 1911 tavaszi kiállítása
után, hiszen akkor Berény valósággal „berobbant” a magyar művészeti életbe. Ami tény: a
Nyugat 1911. május 16-i számában Ignotus, A Nyolcak esete címmel már nyilvánosan is reflektált a fejleményekre.
4
A két, kezdetekre visszatekintő emlékezés egyebek közt azért is érdekes, mert, akaratlanul is
meghatározták azt a szerepet, amelyet életükben a másik betöltött. Ignotus (1933) erről ezt
írta: „Ferenczi […] nagy volt abban, mint találja meg a tudomány számára hasznosítható
megpendítéseket a laikusok beszélgetéseiben, s mint nyerje meg a laikusokat tudománya
szolgálatának. Kicsiben és részletben ővele való barátságom formájában élhettem én is tulajdonképpen át, ami nagyban és földtekényi széthullámzásban a pszichoanalízis terjedésének s
diadalának története lett: a teremtő tudós s a felfigyelő intellektuálisok közt való kontaktust.”
(Ignotus 1933: 5., kötetben: Ignotus 2010: 117.) Ferenczi (1924) ugyanezt a másik oldalról
világította meg. „Hová lett a zöld pázsit, amelyen elheveredve hallgattam mindig kész, mindig
a mélybe vágó ítéleteidet, jóslásaidat mindenről s mindenkiről, amikért én csak az én ifjúian
lelkes kutatásvágyam némely eredményét adhattam cserébe” – írta. Majd, már kevésbé nosztalgikusan, sőt már-már tárgyszerűen, így folytatta: „te lettél számomra az a fórum, amelynek
a véleményét szinte vak bizonyossággal döntőnek fogadhattam el és te lettél az a finom reagens, amellyel ötleteim értékét próbára tehettem, miután meggyőződtem róla, hogy ami neked tetszik, az egészen rossz nem lehet, s amire te az orrodat elfintorítod, ott valami hibának
is kell lenni.” (Ferenczi 1924: 714.) Számára, ahogy cikke címe is deklarálja, Ignotus a „meg-

2017. október

45

„

értő” volt – s Berénnyel együtt egyféle elszigeteltségét oldó és őt védő „intézmény” is, a céhen
kívül rekedt orvos számára.
Ezen a kettős – két oldalról történő – szerepmeghatározáson finomítani lehet, sőt kell, de
radikálisan átrajzolni nem érdemes. Ferenczi volt az analitikus és Ignotus a laikus rezonőr. Ez
a viszony azonban jóval összetettebb, s egyáltalán nem annyira aszimmetrikus, mint ahogy a
nem-gondolkodástörténész értelmező vélheti. A kulturális teljesítmény ugyanis (legyen szó
„tudományról” vagy „művészetről”, általában pedig „valóságértelmezésről”) végső lényegét
tekintve mindig közös teljesítmény. Nemcsak az alkotja meg, aki „végső” alakra hozza s aki
nevét adja hozzá, hanem az a közösség is, amely tiltakozik ellene vagy éppen megerősíti, korrigálja vagy igazolja azt, s amely lehetővé teszi, hogy a magánfelismerés nyilvánosan vállalható, „igazolt” összefüggésként jelenjen meg s ne hulljon mindjárt vissza a semmibe, a nemtudás óceánjába. A teljesítmény, az igazi, mindig az egész szociokulturális rendszer szerepekre bomló összjátékának eredménye, s implicite mindig feltételezi a mögötte meghúzódó közösség hatékony közreműködését. Ez nem zárja ki az „alkatok” különbözőségét és a kreativitás nagyon is különböző mértékét, sőt az eltérő, mi több egymás ellen ható szerepkörök csatáját sem, de a teljesítmény mindennek az eredője, s nem egyetlen, céltudatos szándék
szimpla realizációja. Ignotus és Ferenczi együttműködésének megértésekor és leírásakor pedig azt sem árt figyelembe venni, hogy ez a történet nemcsak a pszichoanalízis történetének
része, hanem a magyar irodalomé s a magyar valóságértelmezésé is. Vagyis, durva leegyszerűsítés nélkül nem írható le egyetlen nézőpontból. Amennyire jogosult a múltját rekonstruálni igyekvő mélylélektané, annyira jogosult egy sor más nézőpont érvényesítése is.
Már csak azért is, mert Ignotus ténylegesen betöltött szerepköre maga sem szűkíthető le
egyetlen, még oly jól hangzó szerepre sem. Szerepköre, pályája kezdetétől, voltaképpen
csakis mint egy multifunkcionális, sémákba nehezen belekényszeríthető szerepkonglomerátum írható le. Az Ignotus-Ferenczi együttműködés így nemcsak a pszichoanalitikus elmélet
alakulástörténetében és terjedésében kapott bizonyos (konkrétan fölmérendő) szerepet, de
fordítva is: a pszichoanalitikus megfontolások is beépültek egy sor olyan kulturális alakzatba,
amelyekre Ignotusnak ráhatása volt, s amelyek felé kreatív módon közvetíthette a Ferenczitől (s persze Freudtól) eltanulható inspirációkat.
A kapcsolat rekonstruálásának tétje éppen e kölcsönös, oda-vissza hatás jellegének és
eredményének fölmérése.
5
Ha elfogadjuk, hogy Ferenczi, majd később Freud könyvének Nyugat általi kiadása s Berény
„föltűnése” döntő mértékben 1911-es történet, akkor nem lehet kétséges, hogy azok az öszszejövetelek, amelyekről Ignotus is, Ferenczi is beszél, legkésőbb 1911 nyarán már elkezdődtek. Ahogy Ignotus írta erről: „A Ferenczi első írásainak megjelente után ő, a freudista, s én a
nyugatos, napról napra összejöttünk a Nyolcak kiállításán szintén akkor feltűnt festőnek, Berény Róbertnek városmajori műtermében s kertjében […]. Reggelbe nyúló délutánokon s estéken át vitattuk meg a Ferenczi elképesztő megfigyeléseit s következtetéseit, együtt az Einstein relativitásával, mely ugyanazokban a napokban kólintotta fejbe a világot – s másnap már
másképp gondolkoztunk, mint ahogy előtte való nap gondolkoztunk volt.” (Ignotus 1933: 5.,
kötetben: Ignotus 2010: 118.) S mivel Ferenczi emlékeiben is a „fűben heverészés” élménye
maradt meg, ehhez jó idő – nyári meteorológiai viszonyok – kellettek: esős, lucskos, hideg
késő őszi vagy téli időkben aligha kívánkoztak a „kertben”, a „fűben” heverészni. S ezzel egy-

„

46

tiszatáj

bevág, amit 1911. augusztus 3-án Ferenczi Freudnak írt: augusztus 8-ától 11 napot magyarországi „barangolással” fog tölteni, s „Berény barátom, a tehetséges, fiatal festő kísér el erre a
kirándulásra” (SF/FSlev I/1: 429.)
Az ilyen élőszavas, írásos rögzítés nélküli eszmecserék utólagos fölmérése, pláne rekonstruálása gyakorlatilag megoldhatatlan. Legföljebb a szereplők utólag rögzített benyomásait lehet idézni. Mindezek a beszélgetések azonban nem maradtak következmények nélkül, s
ezeknek egy-egy momentuma megfogható. Ilyen szempontból fontos a Nyugat tulajdonlásában beállt változás. Ignotus a Nyugat 1912. július 1-i számában jelentette be, hogy immár ő a
folyóirat tulajdonosa, „és, mivel Osvát Ernő barátunk egyéb munkássággal egyebütt van lekötve, átveszem a szemle szerkesztését s az azzal járó felelősséget is” (Ignotus 1912a: 1.). S
innen nézve jelentősége van annak, hogy már ebben az első, Ignotus szerkesztette számban
egy Ferenczi-írás is megjelent: Schopenhauernak Goethéhez írt egy levele, pszichoanalitice
nézve. A tanulmány kiválasztása minden jel szerint szerző és szerkesztő közös megfontolásának eredménye volt. A szöveget orvos írta, de egy filozófust (Schopenhauer) és egy írót
(Goethe) állít a középpontba (a Nyugat elvégre nem orvosi, hanem irodalmi folyóirat volt), –
s egy új orientációt mutat be, hiszen tárgyát „pszichoanalitice” mutatja be. S ami nem kevésbé fontos, a szerkesztő, azaz a kormányrudat magához ragadó Ignotus lapalji szerkesztői
jegyzetet fűzött a cikkhez: „Az Imago kiadóinak szívességéből közölhetem e tartalmas, érdekes és különös tanulmányt, egy időben a német szemle számára német nyelven megírt eredetivel. Az Imago Bécsben, a nagy pszihoanalista Freud székhelyén megjelenő, egyelőre kéthavi
folyóirat, mely a pszihoanalízis trouvaille-át, az ebből fejlő új léleknéző és lélekfelfogó módot,
mely új lélektant jelent, értékesíteni kívánja az emberiség olyan lelki termékeinek megismerése számára, aminő a nyelv, az erkölcs, a vallás, a jog, aminő tudomány az esztétika, az irodalom- és művészettörténet, a mithológia, a filológia, a pedagógia, a folklore és sok egyéb.
Vagyis: alkalmazott, mindenfelé alkalmazott pszihoanalízis. Ferenczi Sándor, a tanulmány
írója, a pszihoanalízis jelentőségének egyik legelső felismerője volt, s gyakorlatának és tudományának hivatott továbbfejlesztője: lélekelemző írásainak egy része magyar nyelven a
múlt évben jelent meg a Nyugat kiadásában.” (Ignotus 1912b: 43.) E jegyzet „Szerk.” aláírással jelent meg, de Ignotusnak a lapszám élén tett bejelentése és a szöveg stílusa nyilvánvalóvá teszi, hogy maga Ignotus írta. S e kis jegyzet fontos dokumentum. A pszichoanalízisnek (s
persze Ferenczinek is) a modern magyar irodalom általi legitimálása és befogadása történik
meg benne. Ráadásul nem is egy szűken vett tudományként mutatva be azt, hanem egy, mármár univerzális magyarázóelvként. Ez a felfogás legalább két szempontból döntően fontos.
Ez ugyanis nagy mértékben megkönnyítette a pszichoanalízis magyar kulturális el- és befogadtatását, ugyanakkor bevilágít Ignotus személyes nézőpontjába is. Nem kétséges, az analízis őt elsősorban nem mint orvosi praxis, hanem mint széles körűen, már-már univerzálisan
hasznosítható magyarázóelv érdekelte.
Innen nézve érthető, hogy ezt követően, az Ignotus-érában, a Nyugat több-kevesebb
rendszerességgel közölte Ferenczi írásait. 1913-ban (22. sz.) A pszichoanalízisről s annak jogi
és társadalmi jelentőségéről, 1914-ben (16–17. sz.) A veszedelmek jégkorszaka, 1918-ban (17.
sz.) A mese lélektanáról, majd (19. sz.) A mechanika lelki fejlődéstörténete címmel. (Utóbbi,
mint alcíméből kiderül, „Kritikai megjegyzések”-et adott „Ernst Mach egy tanulmányához”.)
Nem kétséges, hogy ha nem jön közbe a háború, s – orvosként – maga Ferenczi is nem teljesített volna katona szolgálatot, 1915-ben, 16-ban és 17-ben is lett volna legalább egy-egy Ferenczi-írás még a Nyugatban. Miként az sem véletlen, hogy a „szabadkőműves”-radikális Vi-

2017. október

47

„

lág, amelynek Ignotus is egyik vezető munkatársa volt, már 1912. november 1-én, A lelki történés alapelvei címmel referált Ferenczi egyik előadásáról.
Maga az együttműködés, a személyes érintkezés és eszmecserék formájában a Nyugattól
függetlenül is folytatódott. Jól jelzi ezt, hogy 1913 tavaszán a „helyi csoportot” megszervezni
szándékozó és a csoporttal a müncheni nemzetközi pszichoanalitikus kongresszusra készülődő Ferenczi legszűkebb „csapatában” ott volt Ignotus is. 1913. május 12-én erről Ferenczi
ezt írta Freudnak: „Csupán négy vagy öt teljesen megbízható tagot akarok befogadni, és őket
rábírnám, hogy jöjjenek el Münchenbe. Egyelőre csak hárman vagyunk: Dr. Radó, Dr. Hollós
meg én.” (SF/FSlev I/2: 220.) De amikor egy héttel később a csoport csakugyan megalakult,
az outsider Ignotus is már a „négy-öt teljesen megbízható” tag közt volt – nyilván Ferenczi
rábeszélésére. Ahogy a Ferenczi leveléhez írott közreadói jegyzet mondja: „A budapesti helyi
csoport 1913. május 19-én jött létre. Alapító tagja volt Ferenczin (elnök) kívül Hollós István
(helyettes elnök), Lévy Lajos (pénztáros), Radó Sándor (jegyzőkönyvvezető) és Ignotus mint
egyetlen funkció nélküli tag.” (SF/FSlev I/2: 221.) Ez az alapító aktus a pszichoanalízis magyarországi intézményesülésének fontos állomása volt – s ezzel egyben a nemzetközi intézményesülés folyamatába egy újabb terület is betagolódott. (Addig Ferenczi, azt mondhatnánk, „csak” magánemberként, minden szervezeti háttér nélkül kapcsolódott Freudhoz s
mozgalmához.) Hogy ebben Ignotus részt vett, az minden valószínűség szerint a szervezés
gondjaival küzdő Ferenczi érdeke volt – maga Ignotus soha nem akart analitikus lenni, s formális funkciót most sem vállalt. De eszére, tekintélyére és az ügy iránti elkötelezettségére az
adott helyzetben nagy szükség volt.
Ignotus számára, szögezzük le ismét, az analízis nyilvánvalóan nem mint terápia, hanem
mint a valóságértést elősegítő magyarázó elv volt fontos – és, szerkesztő lévén, mint az ezt
szolgáló minőségi kézirat lehetősége. Hogy az ötlet kitől jött, nem tudjuk, csak sejthetjük,
hogy Ignotus és Ferenczi valamelyik beszélgetése során, a beszélgetés folyamatában öltött
alakot, hogy jó lenne, ha a Nyugat magától Freudtól is közölne valamit. A tervet, saját nézőpontjából, de Freud lehetséges szempontjait is figyelembe véve, Ferenczi így adta elő
Freudnak 1913. május 28-i levelében: „Barátom és a budapesti helyi csoport tagja, Ignotus
H., irodalmár és a 'Nyugat' című folyóirat szerkesztője általam kéri Önt, szíveskedjék megengedni, hogy a Scientiához forduljon azzal a kéréssel, hogy az Ön cikkét megjelenése után közvetlenül magyarul publikálhassa. (Mikor jelenik meg egyébként?) Azt javaslom, adja meg a
jogot ehhez Ignotusnak. Halaszthatatlanul szükségünk van egy ilyen autoratív áttekintésre,
mivel itt túl sok ostobaság van forgalomban pszichoanalízis címen.” (SF/FSlev I/2: 225.) Ignotus nevének ez a magyarul szokatlan alakban való használata természetesen abból adódik,
hogy a levél eredetije német nyelvű (az eredetiben tehát a H. Ignotus forma szerepel), s a
nem-magyar Freud számára illő volt megadni a 'keresztnév', valójában utónév rövidítését is.
Ennél azonban fontosabb, hogy Ferenczinek akár szüksége volt a Freud-cikk magyar nyelvű
közlésére, akár csak Ignotusnak akart ezzel szolgálatot tenni, az bizonyos, Ignotus a cikk létéről és tartalmáról csakis Ferenczitől tudhatott, aki azt kéziratból ismerte. A választás tehát
ennyiben bizonyosan közös volt. (Maga a cikk, amelynek közlése itt fölmerül: Das interesse
an der Psychoanalyse.) Freud gyorsan, már június 1-én válaszolt: „Ha úgy véli, hogy Ignotusnak le kellene hoznia magyarul ezt az önmagában érdemtelen cikket, akkor természetesen
beleegyezem, és felhatalmazom őt, hogy lépjen érintkezésbe ez ügyben a Scientiával. A megjelenés időpontját nem tudom.” (SF/FSlev I/2: 225–226.) Valami azonban közbejöhetett

„

48

tiszatáj

(nem tudjuk, mi), a cikk, Freud engedélye ellenére, nem jelent meg a Nyugatban. De egy valami így is megtörtént: Ignotus Freud látóterébe került.
Az együttműködés történetének nem lényegtelen epizódja, hogy 1913 júniusában és júliusában Ernest Jones (1879–1958) angol pszichoanalitikus Budapesten tartózkodott – Ferenczinél volt analízisben. Innen, e pontból, ma már tudható, sok fontos szál indult el, szempontunkból azonban most csak annyi a lényeges: Ferenczinél Jones és Ignotus is összeismerkedett, sőt összemelegedett. 1913. augusztus 11-én, a Svábhegyen, a Népmívelő Társaságban
Ignotus előadást tartott Világirodalom címmel. S ebben az előadásban van egy, történetünkhöz tartozó fontos passzus: „A tudományon együtt dolgoznak minden nemzetek fiai”, mondta
ekkor, „– a frankfurti Ehrlich s a tokiói Hata együtt keresik a spirochétagyilkoló vegyiszert, s
az osztrák Freud, a magyar Ferenczi s az angol Jones együtt fogják a lámpát, mely bevilágítson az Unbewust tárnáiba.” (Ignotus 1969: 524.) Ez, bár tömör, de fontos tézis, s egyben árulkodik Ignotus analitikus orientációjának immár három pólusáról, igazodási pontként határozva meg Freudot, Ferenczit és Jonest.
Mindezek után érthető, hogy Ignotus, noha csak outsider volt, Ferenczi társaságában elutazott Münchenbe a IV. Nemzetközi Pszichoanalitikus Kongresszusra. Erre 1913. szeptember 7-én és 8-án került sor. A kongresszusról, s Ignotus jelenlétéről, A pszichoanalitikus kongresszus címmel hírt adott Ignotus (egyik) lapja, a Magyar Hírlap is, szeptember 9-én: „Münchenből jelentik: Ma nyílt meg Münchenben a IV. pszychoanalytikus kongresszus, melyen a
többek között Bécsből Freud tanár, Londonból Jones tanár, Svájcból Jung és Flourloy, Budapestről Ferenczy és Ignotus, továbbá Amerikából, Hollandiából, Németországból és Oroszországból is számos tudós vesz részt. Az első napon Freud álomelméletéről és a zürichi iskola
felfogásáról folyt vita.” Nem lehetetlen, hogy ezt a kis hírt, telefonon, maga Ignotus adta le, a
felsorolt nevek rá, illetve preferenciáira vallanak. E kongresszus nevezetes eseménye, sőt bizonyos értelemben fordulópontja lett a pszichoanalitikus mozgalom történetének – itt s ekkor történt meg Freud (s a mögéje fölsorakozók) szakítása a svájci „eretnekkel”, Junggal. (A
hírben a „zürichi iskola felfogásáról folyt vita” erre a szakításra utal.) A kongresszus, a résztvevők és a terítékre kerülő, elméleti és gyakorlati szempontból egyaránt fontos kérdések következtében Ignotus számára is emlékezetes esemény volt.
Élményeiről és sokfelé ágazó tapasztalatairól többször is írt – sajnos, soha sem összefüggően, mindig csak fragmentumokban, egy-egy részletet kiemelve. Először, s éppen Ferenczi
kapcsán, 1914. február 8-án, a Világban. Egyebek közt ezt írta ekkor: „Mikor most ősszel ott
ültem Münchenben a Bayrischer Hof nagytermében a pszihoanalitikus kongresszuson, egészen olyan érzésem volt, mintha kétezer évvel elébb a katakombákban ültünk volna össze. S
Ferenczit ekkor szerettem meg igazán, ami férfitól férfihoz becsülést jelent. Mert akit itthon
mindig szelídnek, megértőnek, mérlegelőnek és tudomásul vevőnek ismertem: ott egyszerre
keménynek, hajthatatlannak s kegyetlenül türelmetlennek ismertem meg, a jobban tudás
minden fanatikus felsőbbségével. Ez a kedvesen rókaképű ember belül vasból és tűzből van,
de a tüze a vasát nem olvasztja, hanem acéllá edzi. A Paulussá lett Saulusok fajtájából való,
akik tudnak hosszú leveleket írni s tudnak kínhalálra menni azért, amit tudnak. Amerika óta
olyan új képpel nem mentem el emberek felől, barátaim felől, a világ felől, mint erről a kongresszusról.” (Ignotus 1914: 1–2.) Jóval később, R. M. Rilke (1875–1926) halála után, 1927ben, Rilkére emlékezve idézte föl kongresszusi emlékei – egy másik részletét. (E cikkét [Ignotus 1927] többször, s nemcsak magyarul, később újra közölte.) Emlékeit, közel másfél évtized
távolából, így indította: „Én Rilkét ismertem, sőt egy bemutatkozásnyira ismerős is voltam

2017. október

49

„

vele. Nem emlékszem már: 1911-ben vagy 13-ban ment végbe München városában az a híres
pszichoanalitikus kongresszus, melyen Freud saját személyében – majd azt nem mondtam:
saját kezűleg – számolt le Junggal s az egész pszichomoralista svájci eretnekséggel – azon a
kongresszuson én is ott voltam, s ott láttam a hosszú zöldasztalnál ülni s álldogálni egy finom, vékony, sem ültében, sem álltában nem magas szőke férfit”, Rilkét. Ignotus Rilkeélménye s -értelmezése csak részben tartozik ide, bár számára ez is fontos hozadéka volt e
müncheni kongresszusnak. Néhány momentum azonban, mint a résztvevőkre s az atmoszférára jellemző, ide kívánkozik. Az egyik: Rilke és a részvevők többségének kontrasztja. A költő, a szőke, „hetvenhetedik leszűrésű germán-extraktum” teljesen elütött „a nagyobbára délibb s jórészt – mint maga a jezsaiási fejű Freud vagy az asszír királyi formájú Federn – pompázatosan keleti gyülekezettől”. A másik Rilke kísérője és védelmezője, az európai kultúra
megkerülhetetlenül fontos „nagyasszonya”, – aki Rilke mellett „ült s mintegy szárnyai alatt
tartotta őt, a nagy megértő, a testi megjelenésében is förgeteges nagyasszony, Lou AndreasSalomé, ez a nagyeszű és nagyszívű teremtés, ki valamikor Nietzschének volt lelki gondviselője, s most (vagyis akkor) a (Nietzschétől különben előre megsejtett) pszichoanalízisre neszelt föl s Rilkét gondozta minden asszonyi s anyai melegével.” A harmadik említetlenül nem
hagyható momentum az első napi csatára s az azt követő est atmoszférájára való emlékeztetés. E vonatkozásban figyelemre méltó Ignotus finom iróniája: „makabéusi koncillium”-ként
emlegeti a kongresszusi vitát, majd, ismét Rilkére fordítva a szót, így folytatta: „Este is, mikorra a harc már elült, az eretnekek kiseprűztettek s az igazhitűek még kimerülten, de már
üdülni vágyva ültek vacsorához: a poharazgatás, a vicces felköszöntők s a mind családibb
hang és hangulat közepett egyre kilátástalanabbul árván s idegenül üldögélt” Rilke. (Maga
Ignotus a vacsoraasztalnál Rilke mellett ült.)
Amiről Ignotus (legalábbis jelenleg ismert írásaiban) nem beszélt, de mindenképpen fontos tapasztalatává kellett válnia: a müncheni kongresszus a szereplő személyek és a fölmerülő érvek és ellenérvek tekintetében mintegy nagyon erős koncentrátumként jelenítette meg
azt a gondolkodástörténeti szituációt, amely akkor a pszichoanalitikus mozgalmat is válaszút
elé állította. Volt min elgondolkodnia.
S volt még valami: maga Ignotus is, személyében bekerült a pszichoanalitikai orientációt
vallók közösségébe. Nevét, ha felbukkant, az analitikusok már konkrét személyhez, egy testképhez s egy gesztuskészlethez tudták kötni. Nem véletlen, hogy amikor 1913. szeptember
25-én Ferenczi Ernest Jonesnak referált a mozgalom aktuális helyzetéről, Ignotust is szóba
hozta. Egyebek közt megemlítette, „a Pester Lloydban megjelent egy értelmetlen, zavaros és
rosszindulatú cikk, amely Freudot támadja és Adlerral szimpatizál.” (E cikk Albert Ehreinsten
cikke volt, a Psychoterapeutenkongress, amely a pesti német lap szeptember 21-i számában
jelent meg.) Majd így folytatta: „Talán ráveszem majd Ignotust, hogy írjon egy választ arra a
szennyiratra. (N. B. Ign. Sokat emlegeti és szeretné hamarosan viszontlátni Önt. Ő a bpesti
meghódítottjai közé tartozik.)” (Ferenczi/Jones 2010: 40–41.) Hogy Ignotus, bár alkalmilag
írt a Pester Lloydba, most nem szállt be a vitába, mellékes. A lényeg, nevét és személyét ismert szereplőként lehetett megemlíteni, olyanként, aki „közénk” tartozik. Hasonló értelemben hivatkozik Ignotusra Ferenczi egy Freudhoz írott 1914. február 9-i levelében is. A Társadalomtudományi Társaság ugyanis felkérte Ferenczit, hogy egy nyilvános vitában szólaljon
föl a pszichoanalízisről. Ferenczi a fölkérést így kommentálta Freud számára. „Még adós vagyok nekik a válasszal, az újbóli elutasítás mellett döntöttem és döntenék ma is, ha Ignotus
barátom érvei meg nem ingatnak némiképp. I. úgy véli, hogy a 'Társadalomtudományi Társa-

„

50

tiszatáj

ság' (az egyetlen kör, melynek részéről némi támogatásra és durva támadások esetén védelemre számíthatunk) ajánlatát nem szabad kerek perec visszautasítanunk. A vita elől való kitérésemet megfutamodásként fognák föl” (SF/FSlev I/2: 286.) Ignotust tehát már Freud előtt
is úgy lehetett szóba hozni, mint akit Freud ismert, s akinek véleményét érdemes volt mérlegelni, sőt Freuddal is megismertetni.
6
1914. február 8-án, a Világ vasárnapi számában Ignotusnak nagy cikke, „tárcája” jelent meg.
A főcím saját, személyes rovatának szokásos címe volt: Olvasás közben, de a közelebbi tárgyat
az alcím fejezte ki: A lélek, amint hazajár. Az apropót Ferenczi két könyve szolgáltatta, ahogy
Ignotus regisztrálta is ezt a tényt: „Ferenczi Sándor két könyvének megjelenésekor gondolok
most mindezekre – az egyiknek címe Ideges Tünetek s új tanulmányait fogja egybe, a másiké
Lélekelemzés, s második kiadása azoknak a tanulmányainak, melyekkel először próbálta itthon a pszihoanalízist orvosok és közönség előtt érthetővé tenni.” (Ignotus 1914: 1.) Ignotus
tárcája azonban nem recenzió, nem könyvismertetés, s bár Ferencziről lényeges dolgokat
mond ki, elsősorban nem is Ferenczi méltatása. Itt idézi föl (a már idézett) müncheni kongresszusi élményét, s villantja föl Ferenczi karakterének kettősségét: „megértő” és „harcos”. S
itt vall Ferenczi iránti „irigységéről” is. Megvallja: „azt a legszemélyesebb izgalmat” érzi, „melyet az ember akkor érez, mikor találkozik azzal, aki neki való – de már későn találkozik vele.
Mindig az az érzésem van, hogy jó, hogy még élek s megérthettem még ezt a mélységes belelátást abba, ami mégis csak legjobban érdekel: az emberbe – s fáj, hogy nem vagyok tudós,
hogy nem vagyok az az egészen ifjú ember, ki még átnyergelheti tehetségeit tudományos
munkára, hogy munkása és heroldja tudnék lenni az új megismerésnek.” Majd így folytatta:
„Kevés embert irigylek úgy, mint Ferenczit, hogy az ő számára e körülmények szerencsésebben találkoztak, s lélekben fia lehet […] a nagy mágusnak, Freudnak” (Ignotus 1914: 3–4.).
Ignotus eredendő szándéka, amikor leült írni, nyilvánvalóan az volt, a két új könyv kapcsán
népszerűsíti barátját – személyét is, munkáját is. „Én e sorokban Ferenczi könyvéről szerettem volna írni, – arról, hogy nagy mestere szigorú tudományosságához való hűségében hol és
mennyire vitte tovább az új megismerést – de már az első sornál átcsapott fejemen ez óceáni
téma, s azt is észreveszem, hogy nem lehet a folytatóról s a részletmunkáról beszámolni azok
előtt, kik az alapot s az egészet nem ismerik.” (Ignotus 1914: 3.) Amit e cikk olvasója megtud
Ferencziről, az lényeges, és bizonyos: hozzájárult presztízse szélesebb olvasói körökben való
megerősítéséhez. Valószínű mégis, hogy Ferenczi nem igazán örült e cikknek, a szöveg ambivalens érzéseket válthatott ki belőle.
A tárca egésze ugyanis valójában nem őt és munkásságát, hanem az új „tudományt”, a
freudi felismeréseket állítja középpontba, s így Freud teljesítménye óhatatlanul elhomályosítja követőjéét. (Ami tárgyilag helytálló megoldás, nem „igazságtalanság”, de szembesülni
vele szubjektíve semmiképpen nem megerősítő élmény.)
A szöveg igazában Ignotus pszichoanalízis-felfogása szempontjából alapvető fontosságú.
Részben azért, mert korábbi ismeretei, a müncheni kongresszus hatására, ekkorra értek be
igazán. (Ezt a cikk ki is mondja. Az előzőekben már idéztük, de most az ide vágó mondatot
érdemes és szükséges még egyszer idézni: „Amerika óta olyan új képpel nem mentem el emberek felől, barátaim felől, a világ felől, mint erről a kongresszusról.”) Részben azért, mert
bár Ignotus, scientista szempontból outsider volt, de rendkívül okos ember és meglehetősen
sokoldalú és sokrétű tájékozottsággal bíró gyakorló író – aki mintegy kívülről, a saját tapasz-

2017. október

51

„

talatai felől is rálátott az új eredményekre és szerepükre. S ez a pozíció, mai perspektívából
szemügyre véve, ma is releváns álláspontot mutat.
Mindenekelőtt nagyon érdekes tudományfelfogást demonstrál. Többször, több ponton is
deklarálja a pszichoanalízis „tudomány” voltát (összhangban Freud s Ferenczi önértelmezésével), nem tekinti azt tudománytalannak, de elkerüli a mélylélektan scientista önfélreértését. Ez a kettősség, vagy inkább nyitottság személyes tudományfelfogásából következik. „Volt
idő”, írta, „hogy a vallás tudomány volt, és sose lesz idő, hogy a tudomány egy kicsit vallás ne
legyen. Minden új igazság, bármily terű, a látomás erejével szállja meg megtalálóját s a járvány erejével terjed tovább. Kivált az olyan igazságok, melyekhez mindenkinek köze van, s
ha igazak, az embernek a világról való képét változtatják meg. A mi nemzedékünknek is megadatott egypár igazság ilyen módon való felbukkanását s terjedését meglátnia – így terjedt,
szeme láttára, az a természeti igazság, amit darvinizmusnak neveznek, az a gazdasági igazság, amit szocializmusnak neveznek, kis kezdetekből hatalmas erővel, nem veleelmélkedés,
hanem veleérzés útján, szakasztott úgy, annyi ellenkezést keltve, annyi elragadtatást gyújtva,
annyi addig hitet lerontva s annyi újat a hitekbe oltva, mint a kereszténység vagy a mohamedanizmus. Így terjedt volt, nemzedékekkel elébb, a kopernikusi igazság is arról, hogy a világnak, a mi világunknak, közepe nem a föld, hanem a nap. A legtöbbnek, aki ezt vallja, e meggyőződés nem tudása, hanem hite – mint ahogy megfordítva, a hívőnek a vallás nem csupán
hite, hanem tudása. […] Egészen bizonyítani semmit sem lehet, s nincs hit, amit valahogy bizonyítani ne lehetne – s mint ahogy (hogy én is Moleschottos képet mondjak) egy eszközünk
van arra, hogy szeressünk s hogy fölöslegeinktől megszabaduljunk, a hitet s a tudást is egy
érzésben gyakoroljuk.” (Ignotus 1914: 1.) S ebben a kontextusban határozta meg a
pszichoanalízist is: „a freudizmus, éppen mélységénél, gyökerességénél s ágazatosságánál
fogva éppúgy világnézet, tehát vallás. Mint a darvinizmus s a marxizmus. Ez nem azt jelenti,
hogy nem igaz, s hogy nem örökkévalóan igaz, magyarázóan igaz, átalakítóan igaz.” (Ignotus
1914: 1.) S innen nézve érthető és fontos, amit először alighanem e cikkben írt le, de haláláig
meggyőződése maradt: Freud író, sőt kitűnő író. „Mellesleg mondva: a legtisztább művészi
gyönyörűségről mond le, aki Freud írásait rendre nem olvassa el – a Pascalokhoz s Montaigneokhoz mérhető nagyszerű és sugárzó író s Gottfried Keller óta, hogy úgy mondjam, a legkülönb német elbeszélő.” (Ignotus 1914: 3.)
Magát a freudizmust Ignotus az alapokból magyarázza s abból építi föl. „Az új képnek fővonása az, hogy a léleknek a tudatosság vagy az öntudat éppúgy csak egy váltakozó felületjelensége, mint mondjuk, az óceán mélységének s hullámzásának végtelenjén az a terime, amire a napfény ráesik. Hogy a lélek munkája éppúgy tudatlanul folyik, mint a testé, azt tudták
vagy feltették Freud előtt is, de nem tudták igazán, mert nem hitték, különben számba is vették volna. Freud hiszi, mert tapasztalta s így számba is veszi. Az ő genialitása nem több, mint
minden genié: hogy találkozott a tudattalannal, mint ahogy minden pillanatban találkozunk –
de ő végre rá is ismert, mikor találkozott vele, s ez az, amit előtte nem tettek meg. Most már,
hogy ő megnyitotta iránta a szemünket, csodálkozunk, hogy eddig ily vakok voltunk.” (Ignotus 1914: 2.) Ignotus hangsúlyozza, a „tudattalan” „kézzel-lábbal, szinte tombolva ád jelet
magáról”, „éppen csak beszélni nem tud, vagy mondjuk, nem egyenesen. De különben ezerféleképp integet s elárulja magát, szinte szándékosan, szinte egyenesen azzal a célzattal, hogy
ráismerjenek.” A legfőbb jel egy „érthetetlenség”. „Az érthetetlen az, hogy hová lesz, amit elfelejtünk, mikor később mégis eszünkbe tud jutni, – hol van azalatt, amíg nem gondolunk rá?
S ettől csak egy lépés ahhoz a kérdéshez: hová lesz az, amire nem akarunk gondolni, aminek

„

52

tiszatáj

gondolatát nem tudjuk elviselni, amit, mikor megtudunk, nem akarunk tudomásul venni és
sikerül is elhessegetnünk magunktól? Nyilvánvalóan oda, ahol az van, amit elfelejtettünk, de
megvan bennünk. Nyilvánvalóan mindahhoz, ami végbemegy bennünk, anélkül, hogy tudnánk róla.” S kimondja: „Minden egyéb, amit Freud tovább állít, ezen az alapon épül. S minden, amit állít, ezen az alapon végtelenül természetes, magától értetődő, másképp el nem
gondolható” (Ignotus 1914: 2.)
A mélylélektan, anélkül, hogy tagadná terapeutikus szerepét, Ignotus számára alapvetően
s döntően: antropológia. Emberleíró és -megértő elv. „Az ember egy csomó szeretnék, a világ
egy csomó nem szabad (vagy, ami egyre megy, nem lehet) s az élet e két szó közt való állandó
kiegyenlítődés. A nem szabad-ok állandóan legyűrik a szeretnék-eket – a tudattalanba gyűrik,
ott is tartják s egészséges embernél ez állandóan baj és zavar nélkül megy végbe. De vannak,
akik e le- és begyűrt nem szabad-okat nem tudják jól megemészteni. Kóvályognak bennük s
ezerféle álruhában, melyeket a test s a lélek azért termel számukra, hogy meg ne ismersszenek a tudatnak, melynek számára elviselhetetlenek: állandóan s újra meg újra felütik fejüket
– mintegy hazajáró lelkei a léleknek, melyek nem tudnak megpihenni, míg rájuk nem ismertek s nevükön nem nevezték őket.” (Ignotus 1914: 2.) Ignotus utal Freud felismeréseinek terapeutikus vonatkozásaira, s tételesen is kimondja, hogy a pszichoanalízis voltaképpen „lelki
nagytisztogatás”. Utal az elmélet bizonyos megosztó vonatkozásaira is. De igazában más érdekli, s mást hangsúlyoz: az antropológiai szempontot. „A freudizmus”, mondja, „se nem
mindentudó, se nem mindenható – tulajdonképp nem is pszichológia, mert hiszen a lélek mivoltát éppoly kevéssé magyarázza meg, mint az alapvető lelki működéseket – de beleláttat
egy óriás terület lelki jelenség-mechanizmusába s ezzel káprázatosan sokfelé ad magyarázatot, ahol intézmények vagy jelenségek lelkieken épülnek.” A pszichoanalízisnek ez a metaelméletként való felfogása éles szemű megfigyelésre vall, s mai perspektívából is figyelemre
méltó. S az is figyelemre méltó, hogy ezt a metaelméletet meglehetősen széles körben érvényes magyarázóelvként fogja föl: „Hogy az egyes emberben mint él benne minden hajdani
ember s hogy az emberiség mint álmodik ugyanolyan szimbólumokban, mint az egyes ember,
– hogy a gyermeki lélek mennyire a még gyermeki emberiség lélekállapotát mutatja s a bűnbe eső, tehát gyermeki indulatainak engedő egyes ember mint esik ezzel vissza az emberi
nem ősállapotába, – hogy a művészet mennyire vágyteljesítő éberálom s a tudományos
szomjúság mennyire a gyermek nemi kíváncsiságára épül, – hogy az álomban mint teljesül,
de játszik egyúttal bújósdit előttünk, amit szeretünk s e bújósdi mennyire őre és kezese annak, hogy fel ne ébredjünk és kialudjuk magunkat… az egyes és a társadalmi lélekismerésnek
s lényeglátásnak olyan tengerzudulatát szabadítja rá adeptusaira a freudizmus zsilipemelése,
hogy az a kis tábor ember, aki méltatta arra, hogy ne csak halljon róla, de meg is ismerkedjék
vele, szédül és fuldoklik az új átláthatóságok e beláthatatlanságától.” (Ignotus 1914: 3.)
A cikknek, mindezeken túl, van egy személyes hozadéka is. Freud jellemzése nyilvánvalóvá teszi, hogy Freudot Ignotus immár nemcsak írásaiból ismerte, de személyes, mondhatnánk, autopsziás ismeretei is voltak róla. Freud, mondja, „különben egy kedves, okos, végtelenül egyszerű bécsi zsidó orvos, s jó, türelmes és felsőséges, mint afféle közapának lennie illik. Gyönyörűség hallgatni is, – kellemesen, elmésen, bécsiesen beszél, éppoly formásan, világosan és egyszerűen, mint ahogy ír.” (Ignotus 1914: 4.) Ez még nem igazán mély ismerete az
embernek, erre a rétegre utóbb még több figyelemre méltó felismerés rakódott rá, de már
személyes ismeretségen alapul. Ám a cikk zárlatában felidézett példázat jelzi, Ignotus
Freudban már ekkor megsejtett valami mélyben rejtőző tragikumot is. „De beszédben is,

2017. október

53

„

mint írásban, szinte átmenet nélkül egyszerre megtorpantja és megrendíti az embert”, mondja Freudról. „Valami olyan déjà vu-s érzéssel, amelyről e végső percben jut végre eszembe,
hogy honnan ismerem s mikor éreztem.” S személyes emléke, amelyet itt szóba hoz, mélybe
világít. A Forum Romanumon járt, s ahogy írta: „Testi öröm volt járkálnom, csikói gyönyörűség itt kószálnom, – gondolattalan bámészkodtam, andalogtam, ugráltam fel-alá, míg egyszerre elhűlt bennem a vér s még éppen hogy meg tudtam állani. Szakadék előtt álltam, mely
sötét szájjal meredt rám fel. A Lacus Curtius volt, a földhasadék Róma piacán, mint a rómaiak
tudták: a Hades nyílása, az alvilág, mely beletátja sötétjét az élet közepébe.”
Hogy ezt a tragédia-érzést közvetlenül Freud váltotta-e ki, vagy már a közeledő világháború öntudatlan előérzetének számlájára írandó, nehéz eldönteni. De alighanem mindkét
momentummal érdemes számolnunk.
7
Neheztelt-e a cikkért Ferenczi, nem tudjuk. Benedek László (1995) Ferenczi-„profilja” ismeretében azt kell mondanunk, valószínűleg igen. De „kifelé” ezt nem mutatta – tudta, hogy Ignotusra szüksége van, s „objektíve” a cikk is az ő érdekét szolgálta. Valami azonban mégis érződhetett ebből a feszültségből. Ferenczi, tudtommal, nyilvánosan vagy kollegiális magánleveleiben nem reflektált erre a cikkre, Jones-nak írott, 1914. március 16-i levelében viszont
arról számolt be londoni kollégájának, hogy: „Az Önnel való beszélgetés bizony olyan ösztönző volt számomra, hogy azóta hiába keresek pótbarátot. Ignotusnak ezer más dolga van, a kis
Radó intelligens, de még fiatal és lényegében csak kritikus hajlamú ember.” (Ferenczi/Jones
2010: 65.) Ennek a reagálásnak, ma már tudjuk, Ignotustól függetlenül is van némi pikantériája (l. Jones későbbi, Ferenczit stigmatizáló szerepét!), de hát az emberi viszonyok mindig
bonyolultak – még az analitikusok egymás közötti viszonyai is.
Ignotus és Ferenczi együttműködése természetesen nem szakadt meg, s éppen Ferenczinek egy másik, Jones-hoz írott levele mutatja, hogy változatlanul tájékozott volt Ignotus magánéleti viszonyairól is. 1914. június 23-án arról adott hírt, hogy: „Immár Ignotus is törvényesen elvált a feleségétől.” (Ferenczi/Jones 2010: 65.) Az igazi, történeti fordulat azonban
„kívül”, a nagyvilágban történt. Ferenc Ferdinánd meggyilkolása, majd az első világháború kirobbanása teljesen új helyzetet teremtett kettejük viszonyában is. Ennek két elemét itt is érdemes megemlíteni. Az egyik, a szerkesztő Ignotusnak szüksége lett arra a magyarázatra,
amit e nagy fordulatra a pszichoanalízis, közelebbről Ferenczi tudott adni. A Nyugatnak a fejlemények miatt késve, összevonva megjelent, 1914. augusztus 16-i, szeptember 1-i keltezésű,
16–17. számában, jellemző módon, a nyitó cikk Ignotusé (Intermezzo címmel), a záró cikk a
Ferenczié, A veszedelmek jégkorszaka címmel. Mindkét írás rövid, de fontos. Ignotus, Belgium
példáján elmélkedve, politikai elemzést adott, de nem függetlenül a hatalomtechnika mögött
is meghúzódó pszichológiai összefüggésekre való figyelmeztetéstől. Ferenczi, a szám zárlatában, tehát szerkesztéstechnikailag fontos helyen, a kirobbant háború mélylélektani magyarázatát adta. Nem tagadta meg önmagát, cikkét ezzel indította: „Elképzelhető olyan szempont,
melyből nézve a még oly borzalmas és izgalmas események is csak a kísérleti lélektan nagyarányú experimentumainak látszanak. Afféle 'Naturexperiment'-eknek, amilyenek a tudós
dolgozószobájában megcsinálni nem bír, legfeljebb ha gondolkodása műhelyében. Ilyen
kozmikus laboratóriumi kísérlet a háború.” (Ferenczi 1914: 268.) Sajátos, nem minden
szempontból veszélytelen felfogás ez, de bizonyos igazság nem tagadható meg tőle. A „modern” tudomány hajlamos erre a morált mellőző csőlátásra. De, s ez Ferenczi javára legyen

„

54

tiszatáj

írva, a cikknek ez csak a fölütése, az érvelés itt nem áll meg. Leszögezi ugyan, mintegy saját
értelmezése igazolásaként is, hogy „békés időkben” a fejleményeknek csak „szövevényes
módszerrel való vizsgálata útján lehet” kimutatni („és még így is alig talál vele az ember hitelre:) hogy az emberi lélek rétegezett, s hogy a kultúra csak szépen díszített kirakat, míg a
bolt mélyében primitívebb portéka van felraktározva.” Ám ebből nemcsak azt a következtetést vonta le, hogy mindezt a háború most egy pillanat alatt leleplezte: „egy rántással letépte
[…] a maszkot és elénk állította az embert a maga bensőbb, igazibb mivoltában”. De azt is,
hogy: „Az a természetesség, amellyel ölni megyünk, talán magunkat megöletni, nem különbözik a primitív népek ösztönmegnyilatkozásaitól. Összebújnak az emberek, hogy egyesült erővel jobban védekezhessenek kifelé […]. A jégkorszak nyomorúsága így préselte össze valamikor a legelső, családias és vallásos társadalmat, minden későbbi fejlődés fundamentumát. A
háború csak visszavetett minket a jégkorszakba, jobban mondva: feltárta azokat a mély nyomokat, melyeket e kor hagyott vissza az emberiség lelkivilágában.” A háborúnak ez az értelmezése pszichológiai szempontból úgynevezett „objektív” leírás, nem háborúellenes politikai
propaganda. De nem is a háborús lelkesedés dokumentuma, vagy pláne háborús uszítás (ami
abban a történeti pillanatban meglehetősen általános volt). Inkább, önigazolással vegyes, figyelmeztetés. A cikk zárlata, expressis verbis, ki is mondja ezt a kettősséget: „A tanulság pedig
ebből ez lehetne: béke idején ne szégyenkezzünk, ha a kezdetleges embert vagy akár az állatot is felismerjük magunkban, nem szégyen a természettel ily közel rokonságban lenni. Háborúban pedig ne tagadjuk meg gyáván az élet magasabb kultúrértékeit s ne áldozzunk fel
belőlük többet, mint amennyit okvetlenül szükséges.” (Ferenczi 1914: 268.)
E cikk, értelemszerűen, Ferenczi álláspontját mondta ki. De megfelelt Ignotus szerkesztői
elképzeléseinek s az azokat vezérlő „politikai” játszmák érdekeinek is. Óvatos, a „tudomány”
tekintélye mögé bújó indirekt figyelmeztetés ez.
Az új helyzet másik lényeges eleme: Ferenczit, akit szűk évtizeddel korábban, 1905-ben
kiszuperált a katonaság, most – kényszerűségből s önvédelemből – aktív, egyenruhás katonaorvos lett. Ez kettejük érintkezésében, értelemszerűen, új helyzetet teremtett.
8
Ferenczi, orvosként, 1914. október 26-ától 1916. január 4-éig Pápán, az ott állomásozó 7. kir.
honvéd huszárezred kötelekében teljesített szolgálatot (Erős–Kapás–Kiss 1988: 148.). Előbb,
1914. november 1-i „ranggal” népfölkelő főorvosként (Rendeleti Közlöny, 1915. 7. sz. 101.),
majd ezredorvosként, s 1915. december 2-i hatállyal, már ezredorvosként „a 7. honvéd huszár pótszázadnál” megkapta a koronás arany érdemkeresztet (Rendeleti Közlöny, 1915.
127. sz. 2120.). E helyzetnek nagy előnye volt, hogy megúszta a frontszolgálatot, azaz nem
volt kitéve közvetlen életveszélynek, ami háborús időkben akár életmentő lehetőségnek tekinthető. A civil élethez képest azonban mindenképpen kényelmetlenségekkel és kényszerűségekkel járt. Itteni életét egy helyi ügyekben tájékozott kutató így foglalta össze: „Ferenczi
fennmaradt, pápai keltezésű leveleiből többek közt olvasható a háború alatti hadgyakorlatok
világáról, a fronton elesett gróf huszárkapitányról, Esterházy Pálról, Ignotus látogatásáról, a
pápai várkastélyról – ahol Ferenczi egy ideig lakott –, a grófi uradalom jószágigazgatójának
fotografálásban örömét lelő fiáról, akinek köszönhetően szintén fennmaradt egy fotó – kerek
száz esztendővel ezelőttről. 1915. januárjában készült a pápai kastély udvarán, a repkénnyel
befuttatott kastélyablak előtt álló Ferencziről.” (Kerecsényi 2015.) S természetesen a két kuriózumról is: Ferenczi lóháton végzett analíziséről, s Freud pápai látogatásáról.

2017. október

55

„

E történet néhány momentuma szempontunkból is érdekes. Az egyik közvetlenül Ignotushoz kapcsolódik. 1914. november 3-án, Freudhoz írott levelében Ferenczi megemlítette: „A
vasárnapot Budapesten töltöttem, Ignotus elkísért Pápára és itt maradt egy napig. Mindent
meg akar próbálni annak érdekében, hogy Budapestre kerüljek.” (SF/FSlev II/1: 84.) Az említett vasárnap november 1-e volt, ezt a napot tehát (legalább részben) Ignotus és Ferenczi
együtt töltötte, majd, a Ferenczit Pápára visszakísérő Ignotus november 2-án még Pápán maradt. A terv, hogy Ferenczi Budapesten teljesíthessen szolgálatot, ekkor nem, de később, bő
egy év múlva sikerült. Ignotus, egy elég nagy hálózatot mozgatva, ahogy előbb írókat segített
föl a fővárosba (például Babitsot – Fogarasról), talán Ferenczi Pestre kerülésében is játszott
valamicske, nyilván közvetett, szerepet. A kapcsolatot mindenesetre, az adott lehetőségek
keretein belül, tartották. Erre vall, hogy 1915. január 13-i levelében Ferenczi, a Traumdeutung magyar fordításának lehetőségeiről referálva Freudnak, így írt: „Talán megnyerhetem
Ignotust a fordítás elkészítéséhez. Az ifjú Dr. Radó (egyesületi titkár nálunk) nagyon értelmes, de rossz a stílusa. Nos – majd csak találunk valakit!” (SF/FSlev II/1: 109.) Ignotus ugyan
nem vállalta a munkát (elég sok dolga akadt anélkül is), a fordítás csak később született meg,
s csak jóval később jelent meg – de jellemző, hogy fordítóként Ferenczinek Ignotus jutott az
eszébe, s erről érdemesnek tartotta Freudot is tájékoztatni.
Mindezen túl a pápai időszakban érlelődött valami, ami, mint utóbb kiderült, igen csak fontos fejleménynek bizonyult. Erről maga Ferenczi egy 1923-ban írott, de magyarul csak 1928ban publikált könyvbevezetésében így számolt be: „1914 őszén a háború elvont rendes analitikus munkámtól és egy kis helyőrségbe száműzött, ahol a huszárezrednél teljesített orvosfőnöki elfoglaltságom nem elégíthette ki szokássá vált munkakedvemet. Szabad óráimat
Freud 'Három értekezés a szexualitás elméletéről' szóló munkájának magyarra fordításával
töltöttem, aminek szinte elmaradhatatlan következménye volt, hogy e munka által felkeltett
gondolataimat tovább szőjjem és ötletszerűen bár, de fel is jegyezzem. Ezek az ötletek a párosodás közelebbi magyarázata köré csoportosultak, melyet Freud értekezéseiben az egész
nemi fejlődés befejező fázisaként ír ugyan le, de amelynek kialakulásával behatóbban nem
foglalkozik. Ezek az ötletek lassanként egy ontogenetikai és filogenetikai elméletté kristályosodtak ki, melyet módomban volt Freud professzornak, mikor katonai állomásomon (Pápán)
meglátogatott, előadni.” (Ferenczi 1928: 5.) Ez az elmélet, amelyet előbb, magánlevelekben,
„koitusz-elméletként” emlegetett, utóbb pedig mint az úgynevezett „thalasszális regresszió”
elmélete lett egyetemesen ismert, magyarul, könyv alakban, a Katasztrófák a nemi működés
fejlődésében címmel jelent meg. Ennek a – még alakulófélben lévő – elméletnek az első kritikusa Ignotus volt.
Ferenczi olykor, egy-egy napra, föl tudott utazni Budapestre, s 1915 tavaszán, valószínűen
március vége felé, egy ilyen útja alkalmával megbeszélte alakuló elméletét Ignotusszal. Erről,
április 4-én így számolt be Freudnak: „Legutóbbi budapesti utam alkalmával ért egy apró
csalódás. Ignotus barátom, akin mint fölöttébb okos emberen, szívesen próbálom ki 'felfedezéseimet', igen hűvösen fogadta a koituszelméletet (amit megígértem, hogy Bécsbe elviszek
Önnek). Azóta képtelen vagyok a témával foglalkozni: hogy jogos önkritikám vagy túlzott érzékenységem miatt-e, még nem tudom.” (SF/FSlev II/1: 121.) Hogy Ignotus leírt szövegre reagált-e, avagy „csak” élőszóban előadottakra reflektált, nem tudjuk – ha Ferenczi Bécsbe
„vinni” akart valamit, akkor valószínű, valami írásos anyag már létezett az elméletből. De
akár ilyen, akár olyan formában ismerte is meg a „koituszelméletet”, „hűvös” reagálásának
volt valami oka. Egy biztos, ismerve őt, ez az ok nem a prüdéria volt. Vagy magát a témát nem

„

56

tiszatáj

találta elég fontosnak és (akkor) aktuálisnak (őt magát akkor, értelemszerűen, más jellegű
problémák foglalkoztatták), vagy az elmélet kidolgozását nem vélte eléggé pontosan megfogalmazottnak. S még valamiről nem lehet itt megfeledkezni. Az elmélet, kiforrott, végleges
változatában sem lett soha vitákon felül álló szakmai evidencia. Úgynevezett inspiratív, de
„problematikus” teória volt ez. Nem véletlen tehát, hogy, az első változatot megismerve, Ignotus valamin fönnakadt – elmaradt affirmáló lelkesedése. Freud azonban igazi mester volt, s
tanítványa bizonytalanságát fölismerve, gyorsan reagált. Már április 8-án válaszolt Ferenczinek, s nyitva hagyta a további munka előtti kiskaput: „Kíváncsi vagyok, nem kap-e betegség
nélkül is egy kis szabadságot, hogy Bécsbe jöhessen. Akkor majd megvizsgáljuk, igaza van-e
Ignotus barátjának az elutasításával.” (SF/FSlev II/1: 123.) A két reagálás, mivel mintegy kiegészítette egymást és egyik sem zárta el a folytatás lehetőségét, jól hatott Ferenczire: munkára, elmélete finomítására késztette. Ez szépen kiderül Freudhoz küldött április 21-i leveléből: „Ignotus elutasítása annyiban hasznos volt, hogy – hosszabb gátlás után – mégis kénytelen vagyok revideálni a dolgot, és – hitem szerint – jobban megalapozni feltételezéseim helyességét.” (SF/FSlev II/1: 125.)
Egy mindenesetre bizonyosnak vehető: Freud 1915. szeptember 9-i pápai látogatása nem
(vagy nemcsak) udvariassági vizit volt katonáskodó, tehát állomáshelyéről egykönnyen eltávozni nem tudó tanítványánál. Elsősorban, azt kell gondolnunk, a Bécsben meg nem valósítható szakmai eszmecsere érdekében látogatta meg a „koituszelméletén” dolgozó Ferenczit.
Úgy vélhette, s alighanem joggal, hogy immár ideje van a személyes, élőszavas eszmecserének e tárgykörben is.
9
1916. január 4-étől Ferenczi a budapesti Mária Valéria barakk-kórházban dolgozott, ezredorvosi rangban az ideggyógyászati osztályt vezette (Erős–Kapás–Kiss 1988: 148.) Máig nem
tisztázta senki, hogyan került, kerülhetett sor erre a számára mindenképpen örvendetes
eseményre. (A kőbányai gyáros, Freund Antal szerepét szokás emlegetni.) Ami tény, a dunántúli kisvárosból visszatérhetett Budapestre, és szakmailag a pápainál sokkal összetettebb,
„érdekesebb”, mondhatnánk orvosi szempontból is gyümölcsözőbb munkát végezhetett.
Csak föltételezhetjük, hogy „valakik” megmozdultak érte a háttérben. Ezt erősíti, hogy, bár
frontszolgálatot soha nem teljesített, 1916. május 27-én a Rendeleti Közlöny már arról adott
hírt, hogy „a budapesti Mária Valéria barakkórháznál […] beosztott ezredorvosnak”, dr. Ferenczi Sándornak a király „koronás arany érdemkereszt” kitüntetést adományozott (Rendeleti Közlöny, 1916. 66. sz. 1412.).
A fővárosba való visszakerüléssel természetesen Ignotus és Ferenczi hétköznapi érintkezése is „normalizálódott”. A személyes találkozás könnyebbé és gyakoribbá vált megint. Ennek jele, hogy Ferenczi már január 24-én pletykálkodni is tudott Ignotusról – Freudnak: „Ignotus rászánta magát, hogy elvegye Somló kisasszonyt (a festőnőt). Tegnap beszéltem vele,
el volt ragadtatva a tudattalanról írt dolgozatától.” (SF/FSlev II/1: 185.) Két mondat az egész,
de rendkívül sok minden sűrűsödik benne össze – s Freud értette, tehát nyilvánvalóan tájékozott volt ilyen személyes vonatkozásokban is. Figyelemre méltó az is, hogy Ferenczi már
ekkor tudott Ignotus döntéséről, jóllehet a házasságkötésre csak kb. fél év múlva került sor. S
a „rászánta magát” szintagma is árulkodó: Ignotus és Somló, alias Spitzer Lili románca akkor
már évek óta tartott, Lili miatt Ignotus már 1913-tól külön élt feleségétől, 1914-ben jogilag is
elváltak, az első feleséghez mérten jóval fiatalabb és csinosabb festőnő mégis csak hosszas,

2017. október

57

„

évekig tartó bizonytalankodást legyőzve tudta elvetetni magát. S a „szakmai” rész is figyelmet érdemel: szimptomatikus, hogy Ignotusnak éppen Freud A tudattalan című írása (Freud
1997: 77–114.) tetszett ilyen mértékben. A cikk, Ignotus számára, alapkérdéseket tárgyalt.
Freudnak ez az Ignotusról való tájékozottsága azért is figyelemre méltó, mert, a jelek szerint, az év folyamán Ignotus és Freud közül szép lassan kiiktatódott a közvetítő, Freud „nagyvezíre” (vagy ahogy korábban Csáth jellemezte: „budapesti főkonzulja”): Ferenczi. Ennek
szimptomatikus jelzése, hogy valamikor 1916 novemberében Ignotus Bécsben járt, találkozott Freuddal, s rávette a professzort, hogy írjon cikket a Nyugatnak. Ez a találkozás és megállapodás önmagában is érdekes, de külön érdekességet ad neki az a tény, hogy erről Ferenczinek Freud – csak utólag számolt be. 1916. november 16-án írta Ferenczinek: „Találkoztam
Ignotusszal, és ígértem a lapjának egy cikket, amelynek nemsokára nekilátok.” (SF/Fslev
II/1: 238.) Ez a cikk, mint azóta tudható, az Eine Schvierigkeit der Psychoanalyse volt, s előbb
jelent meg magyarul a Nyugatban, mint németül. Freud, ugyancsak Ferenczinek, november
26-án azt írta: „Most Ignotusnak írok egy cikket, ami kissé nehezemre esik.” (SF/FSlev II/1:
248.) Ez a „panaszkodó” mondat alighanem külön Ferenczi esetleges sértettségének enyhítésére szolgált – s legföljebb féligazságként kezelhető. Megmaradt ugyanis Freud Ignotusnak írt
levele (Vezér közread 1983: 23.) is, s ez ugyancsak november 26-án íródott, de mellékleteként már ott volt a kész cikk. Ebből a levélből tudható, hogy Ignotus előzetesen felesége nélkül, feleségét „kimentve” látogatta meg a professzort. S ebben a levélben Freud nemcsak azt
deklarálja, hogy küldi a cikket: „Íme a megígért dolgozat.” De két egyéb fontos dolgot is.
„Aligha lesz könnyű munka Önnek a fordítás” – írta Freud, azaz, ezek szerint, a fordító megjelölése nélkül közölt cikket maga Ignotus fordította. A másik érdekesség a honorárium megjelölése volt: „A honoráriumot, legkomolyabban, szívesen veszem élelmiszerben. Krumplit szeretnék, ha lehetséges.” (Vezér közread 1983: 23.)
A fordítást Ignotus gyorsan meg is csinálta, a cikk A pszichoanalízis egy nehézségéről
címmel, már a Nyugat 1917. január 1-i számában megjelent. A rövid tanulmány alkalmi írás,
de valószínűnek tetszik (mivel a tudattalan problémáját járja körül), hogy témája is a magyar
szerkesztő kívánságához igazodik. S ebben van a híres tézis: 'az én nem úr a saját házában'.
(NB. Ennek a metaforának külön hatástörténet mutatható ki a magyar irodalomban is.)
A történet margójára érdemes följegyezni: Freud (előbbiekben említett) 1916. november
26-i levelére Ferenczi mindjárt, már 27-én válaszolt. S nem minden tanulság nélküli látni,
hogy Ferenczi, saját jellemzése szerint is, mennyire enervált volt ekkor: „Vasárnap egy barátommal (a festővel) és Ignotusszal voltam együtt. Kényszeríteni kellett magam a beszélgetésre. Látom mennyire Gizellára koncentrálódott minden emberi, egyszersmind szellemi érdeklődésem. Fáradságomba fog kerülni, hogy az emberiség többi tagjával való kapcsolatom egy
részét helyreállítsam.” (SF/FSlev II/1: 249.) Talán nem rosszhiszeműség fölvetni, hogy Ferenczi önmagát magyarázó értelmezése, a Gizella-ügy ilyen túláltalánosítása lelki helyzete
szemszögéből csak féligazság volt: az Ignotus–Freud-viszony alakulása is zavarta. Ez a „féltékenység” azonban nem öltött manifeszt alakot. Az érintkezés folytatódott, Ferenczi igyekezett fönntartani a maga közvetítői szerepét. 1917. január 2-án, Freud egyik budapesti meghívását kommentálva, álláspontját Ignotusra (is) hivatkozva fejtette ki. Azt javasolta Freudnak,
ne fogadja el a Harmónia meghívását, vagy ha mégis, csak feltételekkel. „Ignotus”, írta, „akitől
szintén tanácsot kértem, azonnal úgy reagált, hogy 'Vinterri' és 'elutasítás'. Az általam említett feltételeket esetleg elfogadhatónak találja.” (SF/FSlev II/2: 25.) (Vinterri, akire ezek sze-

„

58

tiszatáj

rint Ignotus utalt, egy pszichológiai kókler volt, hipnotizőr.) Freud egyébként megfogadta két
pesti híve tanácsát, s nem fogadta el a Harmónia meghívását.
Maga Freud referált a Nyugatnak írt cikke sorsáról is. Január 4-én ezt írta Ferenczinek:
„Az Imago az új évet (néhány hónap múlva) Sachs kívánságára is, az Ignotus folyóiratában
megjelent kis írásommal fogja indítani.” (SF/FSlev II/2: 26.) S csakugyan így is lett, az Imago
később hozta a cikket, mint a Nyugat!
10
1917 tavaszán Ignotus megint közvetlenül Freudhoz fordult, megint cikket kért tőle. Hogy
megint ellátogatott-e Bécsbe és élőszóban adta-e elő kérését (ahogy korábban tette), vagy
most csak levelet írt, nem tudjuk. (Rengeteg, elvileg létező forrás nincs még föltárva, s csak
remélni lehet, hogy ezek egy része nem semmisült meg, s előbb-utóbb megismerhetővé válik.) Ami biztos, 1917. április 6-án Freud írásban (is?) reagált a kérésre. Most, különböző
személyes körülményeire hivatkozva kitért a kérés elől. De, s ez, ha lehet, a kitérésnél is fontosabb: komolyan vette Ignotust. Freud ekkor, egyebek közt, ezt írta neki: „meg kell mondanom, hogy éppen a szimbolikáról szóló munkát, melyet Ön javasolt nekem, nem tudnám
megcsinálni. Azt is belenyugvással észleltem, hogy Önnek erről a tárgyról tulajdonképpen
több és jobb gondolata van, mint nekem, úgyhogy könnyen visszafordíthatnám a fegyvert, és
én kérhetném Önt, hogy ajándékozzon meg engem az Imago számára egy ilyen munkával.”
(Vezér közread 1983: 23–24.) A levél vége felé utalt ugyan rá, hogy később, esetleg, ha körülményei jobbak lesznek, mégis csak ad cikket, az igazán fontos az idézett sorokban van.
Ezekből ugyanis kiderül, hogy Ignotusnak határozott elképzelései voltak, milyen cikket várt
volna Freudtól, s egyáltalán nem csak 'valamit', 'bármit' remélt tőle, ahogy a nagy nevű szerzőktől a szerkesztők igen sokszor már ennyivel is megelégednek. S a „szimbolika” kérdésköre
nyilvánvalóan több szempontból, például az irodalmi alkotás értelmezése szempontjából is
fontos volt számára. Az pedig, hogy Freud úgy látta, e tárgykörben Ignotus otthonosan mozog, önmagában is elismerés. hiszen voltaképpen e tárgyú kéziratot „rendelt” – az őt felkérő
magyar szerkesztőtől.
Ignotus azonban nem lett Imago-szerző – a háború idején annál sokkal több el nem hanyagolható kötelessége volt, hogy az ilyen munkához szükséges ótiuma meglehetett volna.
Érdekes viszont, hogy a csakugyan pihenésre szoruló bécsi professzor 1917 nyári nyaralásakor megint összekapcsolódnak a szálak. Freud ekkor, magyar hívei segítségével, a Tátrában (Csorbató) pihent – s útja előkészítésében és szervezésében többen is szerepet vállaltak,
így Ignotus egyik rokona is. A hölgy, egy bizonyos „Garai asszony” ugyan nem tett jó benyomást Freudra, de feladatát ellátta – s érdekes dolgok derülnek ki róla. Július 6-án Freud így
írt róla Ferenczinek: „Útközben találkoztam a hölggyel, akiről kiderült, hogy az Ön instrumentuma volt mindezen szobafoglalásokban, egy eléggé mísz, nagyon bizalmaskodó, kimondhatatlan doktorné, aki Ferenczivel, Sachsszal, analízissel csak úgy dobálódzik.”
(SF/FSlev II/2: 91.) Ez a jellemzés kitűnő leírása egy jellegzetes „pesti” – polgári – habitusnak, Freudot joggal irritálta. De Garai asszony nem véletlenül kapott szerepet a történetben:
Ignotus nagy Tátra-látogató volt, s a hölgy az ő rokona, – némi analitikus „érintettséggel”. Ferenczi, aki szintén a Tátrába készült, július 8-án így reagált erre: „Köszönöm a fáradságot a
Hotel Mórynál. A 'doktornő', akivel ott találkozott, régi ismerős, Ignotus rokona, aki egyébként ugyancsak a Tátrába fog menni. Ha Garai asszonyt (így hívják a fogorvosnőt) látja, le-

2017. október

59

„

gyen kedves vele. Intelligens követő, aki köszönhet is egyet s mást az analízisnek. Közvetlenül buzdítottam őt arra, hogy keresse fel Önt.” (SF/FSlev II/2: 93.)
Sajnos, nem tudjuk, hogy ekkor, 1917 nyarán a Tátrában találkozott-e Ignotus és Freud
(esetleg éppen Ferenczivel hármasban), de ez a kis történet jelzi, Ignotus és Ferenczi
együttműködése ekkor is, a napi praktikum szintjén is élt.
11
Ami viszont szempontunkból mindenképpen sajnálatos: annak a szociokulturális erőtérnek,
mondhatnánk úgy is: hálózatnak a mozgása, amely 1919-ben Ferenczi professzori kinevezéséhez vezetett, s amelyben óhatatlanul Ignotus is szerepet játszott, mint az ellenkultúra egyik
nagy tekintélyű és jelentős befolyású személyisége, egyelőre csak roppant fragmentáltan ismert. Az esetlegesen ismertté vált tényekből nem áll össze koherens képpé e sok szereplős,
bonyolult folyamat. S pechünkre, az Ignotus–Ferenczi kapcsolat személyes eseménytörténete
is jórészt homályban marad az utolsó háborús évben.
A kapcsolat történetének utolsó hazai évéből, 1918-ből alig valamit tudunk. Csak néhány,
bár nem érdektelen adat áll rendelkezésünkre. Az első mindjárt beszédes adalék. 1918. január 24-én Ferenczi a következőkről referált Freudnak. „Tegnap jelentkezett egy ifjú medikus
mint pszichoanalitikus egy egészen jó dolgozattal Ignotus folyóirata számára. Talán a jövő
köszönt itt. Bálint Aladárnak hívják: természetesen velünk egy származású.” (SF/FSlev II/2:
131.) Ilyen cikk a Nyugatban ugyan nem jelent meg, maga az információ is gyanúsan homályos – az a Bálint Aladár (1881–1924), akit az irodalomtörténet-írás számon tart, nem medikus volt, hanem író és képzőművészeti kritikus (mellesleg: a kitűnő festő, Bálint Endre édesapja), s analitikus ambícióiról, legalábbis jelenleg, nem tudunk. (Nem lehetetlen, hogy Ferenczi nevet tévesztett, s valójában Bálint Mihályról [1896–1970] adott hírt, aki csakugyan
medikus volt, s kitűnő analitikus lett – részben éppen Ferenczi hatására.) De az figyelemre
méltó, hogy valaki ilyen érdeklődéssel a Nyugatnál jelentkezett – s erről Ferenczi tudott, jóllehet az eset csak „tegnap” történt. Ez az Ignotusszal való napi érintkezésre utal. Figyelemre
méltó a levél egy eufemizmusa is. A „velünk egy származású” szintagma ugyanis nemcsak
annak jelzése, hogy a Nyugatnál jelentkező szerző „zsidó”, hanem annak is, hogy e hálózatosodás, nem mellékesen, szubkulturális jellegű volt. A pszichoanalízis, Magyarországon, még
mindig meglehetősen körülhatárolt szociokulturális térben élt.
Az év további, szempontunkból érdekes adaléka lényegében véve az év legfontosabb budapesti analitikus eseményéhez, az itt megrendezett V. nemzetközi kongresszushoz kapcsolódik, s arra vall, Ignotus, mint szerkesztő igyekezett ezt a maga eszközeivel előkészíteni. A
Nyugat 1918. szeptember 1-i számában, több év szünet után, újra megjelent egy Ferenczicikk, A mese lélektanáról. Ezzel, nyilvánvalóan, már a kongresszus elé harangozott be a lap. A
cikk, bár rövid, több szempontból is 'pikáns'. Egyrészt a magyar ellenkultúra politikai vezéralakjának, Jászi Oszkárnak a feleségével, Lesznai Annával vitatkozik – ez, persze, elegáns
formája és érvelése révén még belefért ennek az ellenkultúrának az aktuális légkörébe. S
maga a téma, a mese lélektana, jellegzetesen olyan téma volt, amely irodalom és analízis metszéspontján mozgott, tehát a Nyugatba illett. Másrészt a cikk, nem is hangsúlytalanul, az „igaz
hitű” álláspontot képviselte az eretnekségekkel (Jung, Adler) s a nekik bedőlő jóhiszemű laikusokkal szemben. Egy mozgalom számára az „igaz hit” ismétlődő leszögezése és „kifelé” való deklarálása pedig mindig eminens érdek. Nem is annyira egy-egy megállapítás az igazán
fontos ilyenkor, hanem a gesztus.

„

60

tiszatáj

S hogy Ferenczi Nyugatban való fölbukkanása nem pusztán esetleges véletlenek eredménye volt, hanem szerkesztői megfontolás, mutatja, hogy Ferenczi hamarosan, már október 1én újabb (s ezúttal hosszabb) cikkel jelentkezett a Nyugatban: A mechanika lelki fejlődéstörténete. A cikk tartalmi rekapitulálása nem tartozik ide, a hozzá fűzött szerkesztői jegyzet
azonban igen. Ferenczi cikkét Ignotus a következőképpen kommentálta: „Most szeptember
utolsó napjaiban megy, azaz hogy, mire e sorok olvasó elé kerülnek, ment is már végbe itt
Budapesten az Akadémia kistermében a pszichoanalitikus kongresszus, a léleknek a körül a
tudománya körül, mely a bécsi Freud tanár nevéhez fűződik, s amelynek – kezdő tudomány,
viharnak kitett gyenge palánta számára nagy szerencse – megvan a szerencséje, hogy ma is a
mester szeme sugara alatt fejlődhetik tovább. Az itt közzétett tanulmány a Freud meglátásának egyik legkorábbi értékelőjétől, egyik leggazdagabb továbbépítőjétől s ez építés tudományos tisztaságának legszigorúbb őrétől való, aki – Ferenczi Sándor doktor – a pszichoanalízisért való magyar apostolkodásával általában apostola nálunk a művelt megértésnek.” (Ignotus 1918: 487.) Rövid, de tömör, sőt tömény szöveg ez: a pszichoanalízis melletti, ismételt,
kiállás, hírverés – s egyáltalán nem utolsósorban Ferenczi szerepének újra definiálása. E
meghatározáshoz képest már csak a kései Ferenczi írásainak ismeretében lehet pluszt adni.
A kongresszus, amelyre a szerkesztői jegyzet utalt: az V. Nemzetközi Pszichoanalitikus
Kongresszus volt, szeptember 26-tól 28-ig tartott. Ignotus (s felesége, Somló Lili) most is ott
volt a részvevők között. A kongresszusnak Budapesten való megrendezése Ferenczi nagy elismerésének számított. Némi túlzással akár azt is mondhatnánk, a pszichoanalízis, szimbolikusan, ezzel másolta le az államalakulat kettős szerkezetét, ezzel lett, legalább egy történeti
pillanatra, „osztrák–magyar”. (Tudjuk, még az intézményrendszer központjának Budapestre
való áthelyezése is fölmerült a tervek között.) Mindez azonban, groteszk és tragikus fintora a
történelemnek, közvetlenül a háború elvesztése, az Osztrák–Magyar Monarchia fölbomlása
és történelmi elsüllyedése, az élet addigi menetének sarkaiból való kifordulása előtt. Az utolsó, sőt alighanem a legutolsó pillanatban.
Hamarosan, alig másfél hónap (!) múlva, menteni próbálva a menthetőt, Ignotus elindult
eleve kilátástalan svájci diplomáciai útjára. Az összeomlott régi világ, a „modern Magyarország” történeti esélyeinek a jövőbe való átmentése, az országra váró lehetőségek érdemi optimalizálása, mint a diplomácia eszközeivel való kísérlet, már elkésett. Útnak indulásáról,
1918. november 20-án, Újabb magyar küldöttség elutazása Svájcba címmel, a Pesti Napló röviden be is számolt. De sem a lap, sem maga Ignotus nem tudta, nem tudhatta még, hogy ezzel nemcsak addigi élete vált visszavonhatatlanul történeti múlttá, de megkezdődött hosszú –
voltaképpen egészen haláláig tartó – hazátlanságának nehéz, őt legfontosabb szerepeiből is
kisemmiző korszaka.
12
Ignotus hazátlanná válása (bár ő maga sokáig, voltaképpen 1939-ig tagadta, hogy „emigráns”
lenne) mindent, egész addigi életét gyökeresen megváltoztatta. Értelemszerűen az Ignotus–
Ferenczi érintkezés alakulását is. Ettől kezdve, más-más ország(ok)ban élve, csak véletlenszerűen, alkalmilag találkozhattak, s mivel kettejük levelezése is vagy megsemmisült,
vagy/és „lappang”, kapcsolattartásuk közvetett formájáról sem sokat tudhatunk. Csak feltételezhetjük, hogy egymástól távol élve is, legalább olykor, valamely alkalomból vagy személyes indíttatásból, leveleztek.

2017. október

61

„

Eleinte még bizonyosan volt közöttük érintkezés. 1919. március 18-án (tehát még a
„kommün” kikiáltása előtt) Ferenczi táviratot kapott Ignotustól – s erről azonmód referált is
Freudnak: „Kedves Professzor Úr”, írta Ferenczi, „éppen most kaptam meg a következő táviratot Bernből: 'Rank és Jones itt, üdvözlet, Ignotus.' (N. B. Ignotus most a kormány diplomáciai megbízottjaként Svájcban van.)” (SF/FSlev II/2: 221.) Ez az epizód, szokás szerint, megint több tanulsággal szolgál. Mindenekelőtt, a távirat ténye is, Ferenczi háttérismerete is arra
vall, Svájcból Ignotus olykor hírt adott magáról, munkájáról Ferenczinek. Magyarán, ha nem
is ismerjük őket, több svájci levélnek és táviratnak is kellett lennie. Ugyanakkor a távirat tartalma is érdekes. Ezek szerint a háttérben olyan folyamatok is zajlottak, amelyek az analitikus kapcsolatháló működésére utalnak. Rank is, Jones is neves analitikusok voltak, Ignotus
ismerte őket – s mindketten föltűntek Svájcban. (Hogy ez összefüggött-e valamiképpen Ignotus küldetésével, avagy csak a magán-network része volt, e pillanatban nem tudjuk megmondani. De ha „csak” magántalálkozásról volt szó, akkor is van némi relevanciája. Nehéz időkben az ilyen érintkezéseknek fontos, életút-alakító szerepe is lehet.)
Ignotus, svájci küldetésének befejeződése után, 1919 és 23 közt többfelé is megfordult,
így Bécsben (Ausztria), Berlinben (Németország), Kolozsváron (Románia) és Kassán (Csehszlovákia) is. Kereste a helyét, s csak ideig-óráig találta. A vándorlásnak, egzisztenciális vonatkozásain túl, az volt a nagy tétje, német vagy magyar nyelvű újságíró s író lesz-e a továbbiakban. Mindkét lehetőség megkísértette, de az, hogy előbb Kolozsváron (Lengyel 2015),
majd Kassán (Gyüre 1986: 23–27.) is a „kisebbségi” újságíró szerepét is vállalta, azt jelzi, nem
Magyarországon élve is magyar író akart maradni. S bár túlzottan markáns egyéniség volt
ahhoz, hogy ebből a szerepkörből ne lökje ki gyorsan a többségi/kisebbségi helyzet kegyetlen dinamikája, ezek a próbálkozásai, történeti értelemben (mindkét „utódállamban”) valóságos szerepekkel kísérleteztek. Hogy Ignotus sem Kolozsváron nem maradhatott (a román
politika kiutasította az országból), sem Kassán (a „demokratikus” Csehszlovákiában ugyancsak új típusú politikai harcok kereszttűzébe került), voltaképpen azt tapasztalta meg az elsők között, amit évekkel később az Erdélyből repatriáló református püspök, Makkai Sándor
mondott ki: 'kisebbséginek lenni nem lehet', a kisebbségi léthelyzet, a többségi állam nyomása alatt személyiség- és sorsdeformáló erőként működik.
A kassai helykeresési kísérlete mindazonáltal újra összehozta egy pillanatra Ferenczi
Sándorral. A fiatal kassai orvosok egy csoportja, a később neves („amerikai”) analitikussá lett
Lóránd Sándor (1893–1987) vezetésével, 1923. elején meghívta Kassára Ferenczit – előadni
(vö. Ignotus 1947: 2.). S Ferenczi e szereplése, szerencsénkre, viszonylag jól rekonstruálható.
A Kassai Napló (amelynek szerkesztőségében akkor Ignotus is dolgozott), 1923. február 1-én
rövid hírben jelentette: „Ferenci [!] Sándor dr. budapesti orvos, a pszichoanalitika kitűnő
művelője, Freud tanár híres műveinek magyarra átültetője a mai nap folyamán városunkba
érkezik, ahol az orvosszövetség vendége lesz. Ferenczi dr. február 2-án, pénteken délután 6
órakor a munkáspénztárban szakelőadást tart az orvosok részére, szombaton este 9 órakor
pedig a Kassai Társaskör nagytermében a tudattalan lelkiéletről fog beszélni a művelt közönség előtt. Erre a szombati előadásra 12 koronás egységárban lehet jegyeket kapni Vitéznél.
Az előadás iránt széleskörű érdeklődés mutatkozik.” (Ferenci dr. előadása. Kassai Napló,
1923. febr.1. 4.) Az első előadás napján, február 2-án a Kassai Naplóban Ignotus köszöntötte,
méghozzá vezércikkben, a vendéget. Írása, amely Ferenczi Sándor elé címmel jelent meg, egyszerre köszöntő, beharangozó és a közös múltra emlékező visszatekintés. Az indítás mindjárt
figyelemre méltó – s retorikailag is hatásos: „Ízetlen volna, ha ki magam is alig melegedtem

„

62

tiszatáj

itt meg, az idevalók nevében üdvözölném Ferenczi Sándort. De örülök, hogy itt vagyok, mikor
jő, s hogy jövetele s általában az ő tiszteletére úgy mondhatok néhány komoly szót, mint
ahogy nagy tudósoknak valami oknál fogva való ünnepeit azzal szokás megünnepelni, hogy
tanulmányokat írnak s fűznek könyvbe némely szívbéli dolgaikról.” Ezzel Ignotus megadta a
fogadtatás alaphangját, s Ferenczit implicite mindjárt besorolta a nagy tudósok körébe.
Az egyik „szívbéli dolga” amiről szólt, történeti visszatekintés a közös múltra s az elsülylyedt „1890-től 1920-ig tartott magyar harminc év” történetére. Amit erről mond, az személyes számvetésként is, „nemzedéki” önértelmezésként is alapvető fontosságú, s mint az egyik
első ilyen számvetés, magyarázó értéke is nagy. Részletes elemzést érdemelne. Erre, sajnos, e
gondolatmenet kereteiben nincs hely, itt meg kell elégednünk egy nemzedéket kijelölő névsor s egy meghatározás idézésével. A névsort Ignotus így adja meg: „annak a budapesti nemzedéknek, mely Tóth Bélán és Ambrus Zoltánon kezdődve elhúzódott Adyig, Babits Mihályig
és Móricz Zsigmondig s melybe beleesik Pikler Gyula úgy, mint Ferenczi Sándor, Jászi Oszkár
úgy, mint Garami Ernő, Kunfi Zsigmond és Hatvany Lajos”, s amelybe, mondja Ignotus, „bele
merem számítani önmagamat is”, volt egy tudatos/tudattalan „szívbélisége”, mely meghatározta szerepét. S hogy ez mi volt? „Az intellektualitás s a benne vetett hitnek közössége fűzi
őket össze”, mondja Ignotus, „s az ösztönemberek csalhatatlanságára vall (ezt a példát is
ajánlom Ferenczinek), hogy a most budapesti díszmagyarság előtt származásuk vagy vétkeik
külömbözősége nélkül egyformán utálatosak.” Amit e nemzedékről és az ország széthullásáról mond, az, ismételjük meg, érdekes és releváns. E gondolatmenet kereteiben azonban csak
arra lehet szorítkoznunk, amit az e nemzedék tagjaként bemutatott Ferencziről mond.
„Ferenczi Sándor”, mondja Ignotus, „e nemzedékben egyik legcsöndesebb, legérdemesebb volt. Soha politikába nem ártotta magát, soha a közéletbe el nem vegyült, soha nem tett
egyebet, mint hogy gyógyított és gondolkozott, szigorú gondosan és szigorú tudományosan.
[…] az új lélektan s lélekgyógyítás megteremtői közzé tartozik, a Kolumbuszok közzé, kik felfedezték a lélek ősi újvilágát: a tudattalant. Annyiban nem ő a genie, hogy a trouvaillet nem ő
találta meg, hanem Freud. De annyiban geniális, hogy ő hívta [helyesen: bírta, tudta], a mesterrel együtt, megtartani az új pszichoanalista tudományt rendíthetetlen tudományos vonalúnak, melyről a csábulóbb képzeletű türelmetlenek le-letérítették volna: hogy mind a Rankok, Sachsok s a többi kitűnőek között, kik nem is mind orvosok s a mester szemöldöke alatt
és vele egy időben fejlesztették és terítették mind széjjelebb e határtalannak mutatkozó új
tudást, ő a legorvosabb orvos és továbbtaláló, azt lehetne mondani: diagnosztája az új tudománynak.” Figyelemre méltó, hogy Ignotus ebben az összefüggésben sem tagadta meg önmagát, s itt is rámutatott Pikler Gyula jelentőségére – annak bizonyítékaként is, hogy „mikor egy
igazság megérett, hány felől hány elmében villan fel, s viszont e többfelé való felvillanása
mennyire bizonyítéka igazságának”. De maga Ferenczi még valamire alkalom neki – arra,
hogy „elmélázzak és üdüljek a látványon, hogy a világtörténelemtől szétvert egy csoport igaz
ember mint tud rendületlenül dolgozni, teremteni, és, mint ősük, Archimédes, nem zavartatnia cirkulusait a leomló várfalaktól.” „Ferenczi Sándor az archimédesi tisztaságú és rendületlenségű tudósok közül való. Megható, mert öröm és tisztesség, találkozni vele és megszorítani kezét.”
Mindennek ismeretében értelemszerű, hogy ekkor személyesen is találkoztak, kezet szorítottak és Ignotus az előadást is meghallgatta. Ferenczinek az Orvosszövetségben péntek este megtartott előadásáról a Kassai Napló február 4-i száma így referált: „A Munkáspénztár
helyisége megtelt Kassa, valamint a környék érdeklődő orvosaival. Ferenczi nem bocsátko-

2017. október

63

„

zott bele a psychoanalysis teoretikus fejtegetésébe, hanem igen helyesen arra fordította figyelmét, hogy megmutassa, mit és mennyit használhat fel a gyakorló orvos ebből az új tudományágból gyógyítóművészete tökéletesítésére. A tárgy érdekességén és fontosságán kívül a
vendég tudós közvetlen és szellemes előadókészsége lebilincselte hallgatói érdeklődését,
akik hálás tapssal köszönték meg a tanulságos fejtegetést. Magasnívójú vita indult meg ezután, amely az Európa különtermében rendezett társasvacsorán is folytatódott a résztvevők
élénk érdeklődése mellett.” (Ferenczi előadása az Orvosszövetségben. Kassai Napló, 1923.
febr. 4. 5.) Ignotus, nyilván, Ferenczi társaságában a társasvacsorán is részt vett.
13
Ignotus nem sokáig maradhatott Kassán, már 1923. október közepén Bécsbe költözött (Gyüre 1986: 27.). Az osztrák színházi, majd médiavilágban helyezkedett el, s az elkövetkező másfél évtizedben (egészen az Anschluss-ig) németül író „osztrák” újságíróként kereste kenyerét.
Az 1920-as évek közepétől ugyan időről-időre hazaugrott Budapestre egy-egy napra (pro
forma nem volt emigráns), s Bécsből küldött cikkeivel, mint „kolumnista” jelen volt a magyar
sajtóban is. Ez utóbbi szerepe, elsősorban a Magyar Hírlapban megjelent cikkei révén, valamennyire ismertek, de rendesen feldolgozottnak ez sem tekinthető. Osvát haláláig (1929)
megőrizte a Nyugat – névleges, ám immár tényleges befolyás nélküli – főszerkesztői posztját
is. Ha tetszik, valamennyire, az 1919 előttihez képest összehasonlíthatatlanul „szerényebb”
mértékben, jelen volt a magyar szellemi életben is. Élete és tevékenysége elsődleges közege
azonban ebben a másfél évtizedben már Bécs volt, s erről ma igen keveset tud az irodalomtörténet-írás. (Ami tudható, az Ignotus szétszóródva fönnmaradt, s jórészt publikálatlan leveleiből tudható. A helyzetet rontja, hogy az ő „levelesládája”, amely a hozzá írott leveleket fogadta magába, minden valószínűség szerint megsemmisült.) Mindez, értelemszerűen, teljesen megváltoztatta Ferenczivel való érintkezése lehetőségeit is.
A kapcsolat utolsó tíz évéről (1923/33) voltaképpen alig valamit tudhatunk. Összefoglalóan csak néhány mozzanat emelhető ki e homályba vesző történetből.
(1) A személyes érintkezés szintjén, mondhatnánk, fizikailag és földrajzilag, immár Ignotus volt közelebb Freudhoz. Ez, persze, mindenképpen más kapcsolat volt, mint a földrajzi értelemben „távolsági”, de szakmailag kétségkívül szoros és lényegi Freud–Ferenczi munkakapcsolat. Mégsem becsülhető le. Fontosságára több minden utal. Mindenekelőtt, Bécsben
élve, Ignotus és Freud időről-időre személyesen is találkozott. Ennek szimbolikus jelzése az
az emlékfoszlány, amelyet Ignotus 1946-ban, már amerikai emigrációjában osztott meg olvasóival egyik cikkében. „Freudnak ajánlottam fel egyszer”, írta, „mikor még mindketten bécsi
lakosok voltunk, hogy szívesen feljárnék hozzá egyszer-kétszer egy héten a Semmeringre,
följegyezni s megőrizni, amit bölcset s okosat beszélgetés közben elveszteget … s ő erre szárazon csak annyit felelt, hogy 'ehhez jobban kellene szeretnem az embereket, mint ahogy szeretem őket…' Közel a befejezéshez nekem sincs okom többet törődnöm mindenfelé elszórt
földijeimmel, mint ők törődnek magukkal.” (Ignotus 1946: 2.) S a személyes érintkezésnek
egy sor gyakorlati eredménye is lett. 1925-ben például Ignotus fordította le Freud akkor
újonnan megjelent önéletrajzát a Nyugat számára – Freud szívességéből s engedélyével.
Ahogy erre, utószavában, maga Ignotus is utalt: Freud „szívességből hagyta a Nyugatnak,
hogy ez önéletrajzát közzétehesse, úri szokott háládatosságával olyanok iránt, kik idejében
megértették s mellé álltak volt” (Ignotus 1925a: 136.) Utószava (majd azt variáló cikkei sora)
pedig az irodalmi szempontú Freud-értelmezés alapszövege lett, fontos felismerések soroza-

„

64

tiszatáj

tával. (Aligha véletlen, hogy később, 1930-ban a Psychoanalytische Bewegung Freudot köszöntő számában Freud „nyelvéről”, stílusáról Ignotus értekezett.) S nem lényegtelen, hogy
Utószava, ha diszkréten is, személyes tapasztalatainak is hangot adott – hangot tudott adni:
„Amit Freud az ő közeli végéről mond, abba ugyan, ő vele szemben, tolakodás beleszólani, de
való, hogy betegségén vasakarattal s az ő személyétől elválaszthatatlan szerencsével lett úrrá, s hogy ez legutóbbi írása is, mint éppen utóbbi éveinek szinte elbájoló filozófiai tanulmányai legérettebb gyümölcsei gondolkodásának, legfinomabb termékei írásának. Soha Freud
különb, nagyobb, erősebb és teljesebben ő nem volt, mint ma. Ebbe aztán ő sem szólhat bele.”
(Ignotus 1925a: 138.) Ignotusnak azok a Freud-interpretációi, amelyek ma már viszonylag
széles körben ismertek s könyvbe (Ignotus 2010) is össze vannak gyűjtve, nem kis részben e
bécsi éveknek s a mögöttük meghúzódó személyes érintkezésnek és tapasztalatoknak a szülöttei.
(2) Az utolsó tíz évben is történtek személyes találkozások – ez nagy valószínűséggel állítható. Bécsben is, ahol a Freudot meg-meglátogató Ferenczi olykor megfordult, s Pesten is,
ahová viszont Ignotus látogatott el időről-időre. E találkozások eseménytörténete persze
csak aprólékos filológiai munkával lesz föltárható. De hogy voltak, kellettek lennie ilyen találkozásoknak, azt egyetlen konkrét példa is plauzibilissé teszi. Az Est 1926. május 8-i számának Magyar tudós mondta az ünnepi beszédet Freud tanár bécsi ünneplésén című beszámolójából tudjuk, hogy ekkor – „tegnap” – Freudot Ferenczi Sándor köszöntötte. S ha valami biztosra vehető, az az, hogy ezen az ünneplésen „a bécsi lakos” Ignotus is ott volt.
(3) Az utolsó tíz év alaptörténése mindazonáltal már nem a személyes érintkezés volt,
hanem az alkalom kínálta, egymás melletti demonstratív kiállás. Az együttműködés nyilvános vállalása, retrospektív leírása s a másiknak mintegy „véglegesítő” meghatározása. E gondolkodástörténetileg oly fontos gesztusoknak a két legfontosabbja ma már közismert. Az
egyik Ferenczinek a Nyugat Ignotus-számába írott (e tanulmányban is többször idézett
és/vagy hivatkozott) Ignotus-méltatása: Ignotus – a megértő. A másik Ignotusnak Ferenczi
korai halálakor írott nekrológja, a Búcsúztató.
Ferenczi méltató cikke a Nyugat 1924. december 2-i számában jelent meg, heterogén öszszetételű, de néhány nagy nevű szerzőt (Babits, Schöpflin, Karinthy, Kosztolányi, Móricz) is
fölvonultató szerzői kör írásainak társaságában. A szám összeállításának kimondatlan célja
nem pusztán az ünnepelt megbecsülésének kinyilvánítása volt, hanem e gesztust megtetézve,
az immár évek óta idegenben élő, hazátlan Ignotus szimbolikus „visszahonosítása”, személyének és tevékenységének irodalmi visszaigazolása. Újra legitimálása. Értelemszerű, hogy e
számban Ignotus olyan „jóemberei”, barátai is a méltatók között voltak, mint Fenyő Miksa,
Pikler Gyula és maga Ferenczi is. S mai perspektívából szemlélve az egyik legérdekesebb
szöveg a Nyugatban outsider Ferenczi írása. Részben azért, mert felidézi együttműködésük
hőskorát, s ezzel beállítja Ignotust egy olyan kontextusba, amely ma izgalmasnak és fontosnak látszik. Részben azért, mert Ignotus intellektuális alkatának egy olyan elemét, a „megértőt” állítja középpontba, amely csakugyan szerepének fontos karakterjegye volt. Részben
azért, mert – ha nem is hangsúlyozottan, de – szól Ignotusnak alapvető folyamatokat kritikailag befolyásoló szerepéről is. Elismeri például, hogy Ignotus megsértette – hiúságát. „Azt persze nem igen tudod”, írta, „hogy hiúságomat érzékenyen megsértetted egyszer, mikor írott
dolgaimat stílus szempontjából alaposan megkritizáltad. Bevallom, ez akkor elkedvetlenített
és ennek a hatása alatt kezdtem el minden szépségre való törekvés nélkül, inkább szárazon
és tárgyilagosan írni, amiért viszont az olvasók köréből ér nem egy szemrehányás. Végered-

2017. október

65

„

ményben ezt is csak meg kell köszönnöm neked, mert hisz általa egy lépéssel közelebb jutottam a hiúságmentességhez, ami nélkül, hitem szerint, igaz tudományt csinálni nem lehet.”
(Ferenczi 1924: 714.) Ez a beismerés persze igazában azért fontos, mert – akarva, akaratlan
– elárulja, hogy – barátságuk ellenére – Ferencziben élt bizonyos ressentiment Ignotus iránt, s
ez oly erős volt, hogy Ignotus szerepének bemutatását is beszűkítette. Ferenczi ugyanis, amikor a „megértő” szerepébe állítja be Ignotust, csak féligazságot mond ki. Homályban hagyja,
hogy Ignotus, bár pro forma sohasem lett analitikus, e tudásterületnek nemcsak rezonőrje
volt, hanem kreatív interpretátora is. (Ezt a kutatás, nyilván nem függetlenül Ferenczi értelmezői, sőt definiálói tekintélyétől, mindmáig nem érzékeli kellően.)
A stíluskérdés Ferenczi számára nyilvánvalóan érzékeny, sőt fájó pont volt, annál inkább
is, mert Freudot viszont Ignotus mindig is (legkésőbb 1914-től) nemcsak jó stílusú értekezőnek, de kimondottan „nagy írónak”, a németül írás egyik legnagyobb művészének tartotta.
(Ignotus, ismeretes, ezt sokszor és sokféle variációban elmondta.) S Freudnak ez az adottsága, Ignotus szerint, egyáltalán nem mellékes momentum volt, Freud teljesítményének lényegéhez tartozott. Azaz, bár a pszichoanalízis tudományos státusát soha nem vonta kétségbe,
fölfogása – kimondva, kimondatlan – egy más természetű értelmezést is magában foglalt. S
ez, tetszett vagy sem, Ferenczi számára, el nem ismerve is, komoly intellektuális kihívást jelentett.
Ferenczinek a „koitusz-elméletről” írott, Freudot tájékoztató beszámolóiból tudjuk (időrendi helyén volt is már szó róla), Ignotus a „koitusz-elméletet”, vagy legalábbis annak formálódófélben lévő első változatát is „hűvösen” fogadta. Az elmélet kidolgozása – ezért-e vagy
egyéb okokból – lassan történt meg, de Ferenczi nem adta föl elképzelését, s 1923-ban könyve, egyelőre még csak németül, meg is jelent. Aligha véletlen tehát, hogy – Ferenczi Nyugatbeli köszöntőjének ismeretében – a Freud önéletrajzához írott utószóhoz Ignotus mindjárt
egy pót-utószót is kanyarított. S ez az Utószó az utószóhoz című jegyzete (Ignotus 1925b) jórészt Ferenczi hajdan „hűvösen” fogadott elméletét interpretálja újra. Utólagos, implicit, önkritika ez s igazságszolgáltatás fegyverbarátja számára – bár alighanem csak félszívvel. S írásában igazában nem is az a legfontosabb, hogy ha röviden is, rekapitulálja Ferenczi elméletét
(Ignotus 1925b: 295.). még csak nem is az, hogy Ferenczit megint „Freud legtudományosabb
követője”-ként nevezi meg, hanem az alkalom, amelyből ezt megteszi. Freud ugyanis, Ignotus
szerint, az önéletrajzban „[m]egmutatja, hogy főképp a vallásos jelenségek mint fordítják
vissza az ember társadalmi, úgyszólván emberállati őstörténetéhez – de sem maga nem megy
ennél visszább, vagyis az emberi nemnek állati származásához, sem nem említi, hogy vannak
psychoanalytikusok, kik visszamennek. Oka a tartózkodásnak egyszerű: ezek a kutatások
nem indulnak, mint a többiek, Freud valamely megpendítéséből, és – úgy látszik – Freud még
nem jutott hozzá, hogy e mások kutatásait maga is végig gondolja.” (Ignotus 1925b: 295.) S
pót-utószavával Ignotus ezt a hiányt pótolja. Azaz, fölmutatva a thalasszális regresszió elméletét, mintegy kiemeli Ferenczit a „követő” és „továbbgondoló” státusából, s originalitását
mondja ki.
E gesztus, ha tudjuk, hogy már megindult Ferenczi távolodása mesterétől, nem jelentőség
nélküli gesztus.
Ferenczi Sándor 1933. május 22-én, viszonylag fiatalon halt meg – még nem volt hatvan
éves. Budapesti temetésén a Bécsben élő Ignotus nem lehetett jelen, de nekrológban búcsúzott tőle. A Búcsúztató a Magyar Hírlap május 28-i számában jelent meg, s lényegesen több és
fontosabb, mint a szokásos hírlapi nekrológok. Érződik rajta a személyes megrendültség, s

„

66

tiszatáj

retorikailag is szépen megírt, irodalmi szöveg. De, minden érthető szubjektivitása ellenére
tárgyias és Ferenczit történetileg is pontosan pozicionáló bemutatás ez. Az alaphangot mindjárt az első mondatok megütötték, s az érvényesítendő nézőpont is mindjárt láthatóvá válik.
„Ferenczi Sándor nekem barátom volt – s én temetése órájában, melyen ott nem lehetek, síri
áldozatképp úgy hódolok elszálló lelkének, hogy bezárkózom szobámba s szemközt a papírossal, megpróbálok azon hűen s moccanatlan szólni róla s az emberi lélek körül tett felfedezéseiről, ahogy ő tette egykor, mikor analízisomba fogott” (Ignotus 1933: 5., kötetben: Ignotus 2010: 115.). Személyesség és tárgyiasság összeegyeztetése soha nem egyszerű, de egy
analitikusról, a tanban maga is magyarázó elvet látó barát mással, mint ezzel az együttlátással meg sem próbálkozhatott. Ebből a szemszögből nézve törvényszerű, hogy a kirajzolódó
portré mindjárt egy konfliktussal és egy személyiségen belüli ellentmondással kezdődik. A
konfliktus a megkezdett, de végig nem vitt, abba hagyott analízis – amely mindkettőjükre
árulkodó. Ignotusra azért, mert elvek ide vagy oda, nem tudta elfogadni, hogy valaki, pláne a
barátja, ilyen módon bele lásson, hogy titkai föltáruljanak. Ferenczire azért, mert erős szakmai ambíciói ellenére voltaképpen megkönnyebbült, hogy félbe hagyták a lelki viviszekciót. S
szerepe, szubjektíve, ellentmondásos és feszültséget generáló volt: „minden embert mindig s
minden helyzetben úgy látott, titokrejtő homlokfal nélkül, mint a Lesage Sánta Ördöge a házakat”, de akiket „még ezen felül, annak rendje s módja szerint kianalizált, az, úgy sejtem, el is
veszett a számára” (Ignotus 2010: 115–116.). Ez, ha jól értjük a leírást, önellentmondás: az
analitikus tudja, hogy a „természeteset” természetesnek kell tartania, de legbelül, amit felismer, mégis megrendíti. A nekrológ, legalábbis retorikailag, erre játszik rá, erre építi mondandóját. „Ferenczi Sándortól, a tudóstól és orvostól is áldozat volt, minden egyes esetben, az
objektivitás, mellyel a tudósnak és orvosnak a megfigyelendő vagy meggyógyítandó objektum előtt állnia kell. S a barát, ki nem tudós és nem orvos, talán méltóan búcsúzik tőle, ha az
örök elszakadás órájában ővele szemben vállalja ez áldozatot.” (Ignotus 2010: 116.)
A nekrológ egy pár fontos életrajzi tényt csakugyan rögzít, ezekre szokás is hivatkozni.
Maga a szöveg azonban legföljebb a modern scientizmus szemszögéből tekinthető 'leleplezőnek', valójában a pszichoanalízis speciális természetébe világít be, s mai perspektívából inkább dicséret, mint leleplezés. Ignotus alaptézise ugyanis az: „akárcsak mestere, Freud, legbelül ő is költőfajta volt. A három tanítvány közt, kiknek gondolataira Freud úgy rábízhatta a
magáét, mintha ő maga gondolná tovább: Karl Abraham, Ernest Jones s Ferenczi Sándor közt
Ferenczi a mesterrel legrokonabb abban, hogy ő is a tudományt a képzelet szárnyán merte
járatni s mint ahogy a költő az az ember, aki igazat hazudik, föl merte tenni, hogy minden hazugság igaz.” (Ignotus 2010: 116.) Ferenczit persze két ponton distanciálja Freudtól. Kimondja (itt is), ami már annak idején is fájt Ferenczinek, s a Nyugat-beli köszöntőben föl is
emlegette: a „közlés művészete” Ferenczi számára nem adatott meg. (Ignotus 2010: 116–
117.) A leleplező itt legföljebb az, hogy Ignotus elárulja, Ferenczi „tulajdonképpen írónak indult”, de nem tudott az lenni, erről le kellett mondania. (Ignotus 2010: 117.) Ez, Freudhoz viszonyítva (s Ignotus szemszögéből) kétségtelenül tehetség-deficit. A másik megkülönböztető
pont azonban akár Ferenczi nóvumaként is értelmezhető. Az új „embernézethez”, mondja Ignotus, „Ferenczi azzal járult hozzá, hogy az emberi lélek őstörténetét még messzebb visszakövette, mint Freud. Ferenczinek a trouvaille-a abban áll, hogy meri a felnőtt lelket a csecsemői, a kultúremberit az őscsordai ember lelkére visszavezetni”. Majd, konkrétabban: a tengerbe való visszavezetést, a „thalasszális regresszió” fölismerését és leírását nevezi meg Fe-

2017. október

67

„

renczi nagy érdemének (Ignotus 2010: 119.) (Ez, Ignotus részéről, ismételjük meg, nemcsak
elismerés, de önkritika is. A pápai katonaorvos rehabilitációja.)
Végső értékítélete két elemű. Egyrészt kimondja: „Ha ma a pszichoanalízis nemcsak orvosi mesterség és lelki terepfelvétel, hanem olyan ember-természetrajz, melyre minden emberi
vonatkozású tudományt: történelmet, szociológiát, jogot, neveléstant, művészet- és vallástudományt újra át kell építeni, abban Ferenczi Sándornak mestere után talán legfőbb része
van.” (Ignotus 2010: 119–120.) Másrészt kimondja (s ez is nagy szó), hogy Ferenczi „orvosság-orvos volt, aki mint ember tudott az emberre hatni, tehát tudott – ő tudta hogyan – gyógyítani.” (Ignotus 2010: 120.)
Ignotus nekrológja, ez a Ferenczi koporsójára „utolsó göröngyül” dobott búcsúztató, ma
már tudható: értelmezésmeghatározó, orientáló jellemzés lett. Senki, aki Ferencziről szól,
nem kerülheti meg büntetlenül.
14
Ha Ignotus és Ferenczi fegyverbarátságának történeti szerepét meg akarjuk érteni, kétfelől
kell közelíteni a kérdéshez. Ferenczi felől nézve a történetet, nyilvánvaló: ő – s a pszichoanalízis magyarországi terjedése – Ignotusban olyan fegyvertársat nyert, akinek problémaérzékenysége, esze s tekintélye megerősítően hatott az új irányra és képviselőire. Ignotus személyében a magyarországi kulturális közélet egyik informális nagyhatalma állt oda az „ügy”
mellé. Egy „katakomba-mozgalom” szempontjából pedig ennek jelentősége alig becsülhető
túl. S ha ehhez hozzávesszük azt, hogy Ignotus mint „igen okos ember”, beszélgetéseik során
közvetlen intellektuális visszajelző és inspiráló szerepet is játszott Ferenczi „kutatásaiban”, e
szerep jelentősége még inkább felértékelődik. Ezeknek a „hatásoknak” a filológiai kimutatása
és leírása, a dolog természete szerint persze nem egyszerű, de a „szövegek összjátéka”, ha
elég közel megyünk hozzájuk, egy-egy konkrét esetben valószínűleg még évszázadnyi távolból is föl lesz ismerhető. Ignotus, mint ez több más területen is dokumentálható, tipikus eszmetermelő intellektus volt, aki sok mindent először artikulált a magyar szellemi életben, s
ezek a felismerések az ő verbalizációjában törtek utat maguknak. Az ő szempontjából természetesen ez a közös érzékenységfokozó együttműködés más funkciót töltött be. Volt ugyan lélektani érzékenysége (ez kimutathatóan alakította munkásságát), de igazában mégsem szorosabb értelemben vett lélektani tudást merített a pszichoanalízis megismeréséből, hanem –
előbb csak Ferenczi interpretációjából, majd egyre inkább magának a mesternek a primer
fölismeréseiből – egy embermagyarázó metaelmélet birtokába jutott. Az a metaelmélet, amelyet Ignotus, jó érzékkel, a maga számára elvont az analitikusok munkáiból, a „modern”, kapitalizmuskori ember antropológiáját tette számára érthetővé. A tudat és a tudattalan megkülönböztetése, s az utóbbi determináló erejének és szerepének fölismerése a tőkelogika mind
egyetemesebbé váló érvényesülésének kitett „modern” ember strukturális irracionalizmusának megértéséhez vitte közelebb. Számára a freudi metaelmélet a „lelki” mechanizmusok
kontextusában értelmezett ember megértésének és leírásának átfogó, egyetemes magyarázó
apparátusát jelentette. Ezt, nem lévén sem orvos, sem pszichológus, önmagára hagyatva, Ferenczi közvetítése és értelmező magyarázata nélkül nem, vagy csak jóval később és nehezebben sajátíthatta volna el. Ferenczi ugyanis, kivált kezdetben, egyszerre volt számára a közvetítő, a konzultáns és a mindig segítségül hívható megmagyarázó – a Freudhoz vezető legjobb
út. Ez az út, gyakorlati és szimbolikus értelemben egyaránt elvezette őt a tan autentikus ősforrásához, megalkotójához és intellektuális lehetőségeinek kijelölőjéhez. Ignotus ilyen spe-

„

68

tiszatáj

ciálisan metaelméleti, nem-lélektani érdekeltségének plauzibilis dokumentuma, hogy igazában soha nem akart analitikus lenni, analizálni sem hagyta magát, s nem az orvosi paradigma
kereteiben közeledett a tanhoz. Sőt, még azt is kimondta, hogy az elmélet magyarázó értéke
szempontjából majdhogynem indifferens, hogy az „analízisben” gyógyítani is lehet vele. Ő
nem terapeutikus eszközként, hanem univerzális magyarázó segédeszközként, érzékenységkönnyítő nézőpontként használta föl.
Ez a felfogás, ha ismerjük a „modern” embernek habitusában, lelki reakcióiban is fölszínre kerülő, láthatóvá váló történeti alaphelyzetét, a szociokulturális gyakorlat megértésének
fontos eszközeként kamatoztatható. A megértés persze nem egyszerűsíthető le erre az egyetlen megértési instrumentumra, az „igazi” megértéshez sok minden más is kell, de amit a
freudi metaelmélet a megértési igyekezet szolgálatába tudott állítani, az releváns hozzájárulás volt ehhez a (végső soron kollektív) megértési folyamathoz.

IRODALOM
ADY Endre Összes prózai művei X. köt. Sajtó alá rend. LÁNG József. Bp., Akadémiai Kiadó, 1973.
A pszichoanalitikus kongresszus. Magyar Hírlap, 1913. szept. 9. 6.
BENEDEK László, Ferenczi és Freud – újra. Az analitikus is ember. Gondolatok Ferenczi Sándorról. Thalassa,
1995, 1–2. sz. 143–162.
Buda Attila, A Nyugat Kiadó története. Bp., Borda Antikvárium, 2000.
CSÁTH Géza, Úr volt rajtam a vágy. Naplófeljegyzések és visszaemlékezések 1906–1914. Sajtó alá rend.
MOLNÁR Eszter Edina és SZAJBÉLY Mihály. Bp., Magvető, 2016.
ERŐS Ferenc–KAPÁS István–KISS György, Pszichoanalízis a hadseregben 1914–1918. Hadtörténelmi Közlemények, 1988, 1. sz. 142–148.
Ferenczi Sándor levelezése Ernest Jonesszal és Georg Grodeckkkal. szerk. ERŐS Ferenc, KOVÁCS Anna és
SZÉKÁCS Judit, Bp., Thalassa–Imágó Egyesület, 2010, 27–126.
FERENCZI Sándor, A neurózisok Freud tanának világításában és a pszichoanalízis. Gyógyászat, 1908. 15. sz.
232–235. és 16. sz. 252–255.
FERENCZI Sándor, Schopenhauernak Goethéhez írt egy levele, pszichoanalitice nézve. Nyugat, 1912. júl. 1.
13. sz. 43–49.
FERENCZI Sándor, A pszichoanalízisról s annak jogi és társadalmi jelentőségéről. Nyugat, 1913. 22. sz. 704–
711.
FERENCZI Sándor, A veszedelmek jégkorszaka. Nyugat, 1914. aug. 16.–szept. 1. 16–17. sz. 268.
FERENCZI Sándor, A mese lélektanáról. Nyugat, 1918. szept. 1., 17. sz. 376–377.
FERENCZI Sándor, A mechanika lelki fejlődéstörténete. Kritikai megjegyzések Ernst Mach egy tanulmányához. Nyugat, 1918. okt. 1. 19. sz. 487–494.
Ferenci dr. előadása. Kassai Napló, 1923. febr. 1. XXXIX. évf. 25. sz. 4.
Ferenczi előadása az Orvosszövetségben. Kassai Napló, 1923. febr. 4. XXXIX. évf. 27. sz. 5.
FERENCZI Sándor 1924: Ignotus – a megértő. Nyugat, dec. 2. 23. sz. 23.
FERENCZI Sándor, Katasztrófák a nemi működés fejlődésében. Pszichoanalitikai tanulmány. Bp., Pantheon,
1928.
Freud, Sigmund 1917: A pszichoanalízis egy nehézségéről. Nyugat, jan. 1. 1. sz. 47–52.
Freud Zsigmond 1925: Freud önéletrajza. Fordította és utószóval kíséri Ignotus. Nyugat, 14–15. sz. 101–
135.
Freud, Sigmund 1997: Sigmund Freud Művei VI. Ösztönök és ösztönsorsok. Metapszichológiai írások. Bp.:
Filum

2017. október

69

„

Gyüre Lajos 1986: Kassai Napló 1918–1929. Bratislava: Madách
Ignotus (Hugó) 1910: A pártfogoltak céhe. Nyugat, júl. 16. 1001–1003.
Ignotus (Hugó) 1911: A Nyolcak esete. Nyugat, máj. 16.
Ignotus (Hugó) 1911: Tengerparti alkonyat. [Vers.] Nyugat, júl. 1., 13. sz. 55–56.
Ignotus (Hugó) 1912a: A Nyugat olvasóihoz. Nyugat, júl. 1., 13. sz. 1–3.
Ignotus (Hugó) 1912: [Jegyzet.] Nyugat, júl. 1., 13. sz. 43.
Ignotus (Hugó) 1913: Világirodalom. Elmondatott a Népmívelő Társaság előadásaképpen augusztus 11én a Svábhegyen. Nyugat, 16. sz. 271–278.
Ignotus (Hugó) 1914: Olvasás közben. A lélek, amint hazajár. Világ, febr. 8. V. évf. 34. sz. 1–4.
Ignotus (Hugó) 1918: [Jegyzet.] Nyugat, okt. 1. 19. sz. 487.
Ignotus (Hugó) 1922: Ady, a genie. Tűz (Pozsony), ápr. 1.–ápr. 15.–máj. 1. 1–2–3. sz. 4–11.
Ignotus (Hugó) 1923: Ferenczi Sándor elé. Kassai Napló, febr. 2. XXXIX. évf. 26. sz. 1.
Ignotus (Hugó) 1925: Utószó Freud önéletrajzának magyar fordításához. Nyugat, 14–15. sz. 136–138.
Ignotus (Hugó) 1925: Utószó az utószóhoz. Nyugat, 16–17. sz. 295–296.
Ignotus, Hugo 1930: Freuds Sprache. Psychoanalytische Bewegung, 2. sz. 510–511.
Ignotus (Hugó) 1933: Búcsúztató. Magyar Hírlap, máj. 28. 5.
Ignotus (Hugó) 1947: A Tarlóról. Lóránd Sándorral. Szabadság (Cleveland), febr. 13. 2.
Ignotus (Hugó) 1947: A Tarlóról. Magyar iskoláztatásom. Szabadság (Cleveland), okt. 31. 2.
Ignotus (Hugó) 1969: Ignotus válogatott írásai. Vál., szerk. és az előszót írta Komlós Aladár. Bp.: Szépirodalmi
Ignotus (Hugó) 2010: Túl az óFerenczián. Válogatás Ignotus pszichoanalitikus vonatkozású írásaiból.
Összeáll, jegyz., elő- és utószó Hárs György Péter. Bp.: Múlt és Jövő
Kerecsényi Zoltán 2015: Ferenczi Sándor, a magyar Freud. Népszava, okt. 31.
Lengyel András 1980: A „freudizmus” mentalitástörténet alapjai és Ignotus Freud-értelmezése. Életünk, 7.
sz. 587–594.
Lengyel András 2015: A Keleti Ujság élén. Ignotus Hugó kolozsvári epizódjáról. Kalligram, 10. sz. 64–80.
Magyar tudós mondta az ünnepi beszédet Freud tanár bécsi ünneplésén. Az Est, 1926. máj. 8. 9.
SF/FSlev I/1: Sigmund Freud–Ferenczi Sándor Levelezés. 1908–1911. Szerk. Ernst Falzeder et al. A magyar kiadást sajtó alá rend. Erős Ferenc és Kovács Anna. Bp. 2000.
SF/FSlev I/2: Sigmund Freud–Ferenczi Sándor Levelezés. 1912–1914. Szerk. Ernst Falzeder et al. A magyar kiadást sajtó alá rend. Erős Ferenc és Kovács Anna. Bp.: 2002
SF/FSlev II/1: Sigmund Freud–Ferenczi Sándor Levelezés. 1914–1916. Szerk. Ernst Falzeder et al. A magyar kiadást sajtó alá rend. Erős Ferenc és Kovács Anna. Bp. 2002.
SF/FSlev II/2: Sigmund Freud–Ferenczi Sándor Levelezés. 1917–1919. Szerk. Ernst Falzeder et al. A magyar kiadást sajtó alá rend. Erős Ferenc és Kovács Anna. Bp. 2003.
Személyes ügyek. Rendeleti Közlöny a Magyar. Kir. Honvédség számára, 1915. jan. 30. 7. sz. 99–101.
Személyes ügyek. Rendeleti Közlöny a Magyar Kir. Honvédség számára, 1915. dec. 11. 127. sz. 2120.
Személyes ügyek. Rendeleti Közlöny a Magyar Kir. Honvédség számára, 1916. máj. 27. 66. sz. 1412.
Szerdán temetik dr. Ferenczi Sándort. Az Est, 1933. máj. 24. 9.
Újabb magyar küldöttség elutazása Svájcba. Pesti Napló, 1918. nov. 20. 7–8.
Vezér Erzsébet közread. 1983: Ignotus levelezéséből. Kritika, 11. sz. 23–26.

SZABÓ MAGDA
(1917. október 5 – 2007. november 19.)

100 éve született Szabó Magda

SOLTÉSZ MÁRTON

Két „szakmabeli”
A dalékok a Király István-S zabó Magda-vonal történetéhez
„S ha fel is merül a kérdés: jogos-e ennyire
egyéni befogadói élmények felől, ennyire
szubjektiven, már-már önéletrajzszerűen néz­
ni egy-egy művet: Kosztolányitól veszem az
igazoló érvet.”
(Király István)1

Nehéz és kockázatos vállalkozás a huszadik század eszmei áramlatairól, tömegmozgalmairól
és az ezek bűvkörében élő-alkotó individuum sorsáról önmagukban szólni. így a ’45 utáni
magyar irodalom története sem épülhet másra, mint viszonyok és viszonyulások, hatások, el­
lenhatások és kölcsönhatások aprólékos vizsgálatára. A filológia napjainkban tapasztalható
örömteli reneszánsza ráadásul éppen azt mutatja: elsősorban gondosan jegyzetelt-bevezetett
forrásokra van szükség ahhoz, hogy egy-egy korszak atmoszférája, s az általa kitermeltmeghatározott személyiség vonzásainak-választásainak háttere hozzáférhetővé váljék. Most,
hogy Király István naplója2 az olvasók kezébe került, s Szabó Magda századik születésnapját
tematikus folyóiratszámok, kiállítások és megemlékezések sorával méltóképpen megünne­
peltük, kétségkívül közelebb kerültünk e két életmű - egyúttal két életút és életrecept - meg­
értéséhez. Ám ahhoz, hogy az analízis által meghódított, jelenleg foltszerűen elhelyezkedő te­
rületek közt láthatóvá váljanak a szintézishez szükséges kapcsolódási pontok, bizony újabb
filológiai vizsgálódásokra van szükség.
*

író és irodalomtörténész hőseink útja - mai ismereteink szerint - 1945 márciusában metszi
először egymást. Király ekkor Cégénydányádról, szülei Számos-menti falujából, az alvég
nyomorától, az éhezés és kiszolgáltatottság infernójától bénultan érkezik Debrecenbe, ahol
orvos bátyja praktizál. Miután állásért jelentkezik, a berettyóújfalusi gimnáziumot jelölik ki
számára munkahelyül. Szabó Árpád klasszika-filológus közbenjárására végül mégis Juhász
Géza mellé kerül a tankerületi főigazgatóságra - ahonnét Szabó Magda, „a későbbi írónő (ek­
kor egy nagyon szép, fiatal tanárnő)”3 épp átmenőben van az akkor még Debrecenben tar-

1 Király István, Kosztolányi: Vita és vallomás, Bp., Szépirodalmi, 1986,20.
2 Király István, Napló 1956-1989, szerk. Soltész Márton, s. a. r., jegyz., KATONA Ferenc, SOLTÉSZ Már­
ton, T. Tóth Tünde, ford. Katona Ferenc, bev. Király Júlia, Király Katalin, Soltész Márton, utószó
Babus Antal, Bp., Magvető Kiadó, 2017 (Tények és Tanúk).
3 „A háború vége": Beszélgetés Kabdebó Lóránttól = Király István, Útkeresések, Bp., Szépirodalmi, 1989,
393.

„

72

tiszatáj

tózkodó minisztériumba.4 A két életpálya e korai metszéspontja első pillantásra érdektelen
adatnak tűnik, ám amint az Király egy 1981-es leveléből kiderül, a futó ismeretségnél jóval
mélyebb szálak fűzhették egymáshoz a két fiatalt. A nyolcvanas évek elején az ELTE tanszékvezető professzora rendhagyó szemináriumok tartására kéri egykori ideálját, s amikor az
szépírói kötelezettségeire hivatkozva haladékot kér, a következő elmés riposzttal nyugtázza
sorait: „Nem nyugszom bele, hogy második leánykérésemre is elutasító, nemleges választ
kapok. Most sokkalta makacsabb leszek, mint amilyen 35 esztendővel ezelőtt (sajnos) voltam.”5
A föntiek fényében egyfelől különösnek tetszhet, másfelől nagyon is érthető, hogy Király
sem kritikát, sem tanulmányt nem írt soha Szabó Magda művészetéről. Az életmű szövegtengerében kutatva mindössze egyetlen utalást találni: 1975-ben, egy Garai Gábornak adott interjúban – mások mellett – az Ókút szerzőjét is a móriczi írói magatartás örököseként említi
az irodalomtörténész.6 De mintha egyébként is csupán a hetvenes évek közepétől válnék szorosabbá kettejük emberi-szakmai kapcsolata, amely ekkor már kevésbé érzelmi, sokkal inkább szellemi köteléket jelent. Persze, ha megnézzük e két, számos tekintetben eltérő alkatú
s gondolkodású értelmiségi ’45 utáni pályáját, a viszonyukban megfigyelhető érési, átalakulási folyamatot nagyon is természetesnek fogjuk találni.
*
Jablonczay Lenke és Szabó Elek lánya 1945-ben még a kormányvonattal, a Vallás- és Közoktatásügyi Minisztérium frissen kinevezett filmügyi referenseként érkezik meg Debrecenből a
romos Budapestre; 1949 végére azonban, a koncepciós perek időszakára megritkul körötte a
levegő. Természetes, hogy a cívis, kálvinista költőnek Rákosi regnálása idején nem terem babér. Az újrakezdés naiv hite, a Vilma királynő úti villalakás és a Bóka-titkárság idilli periódusa hamar elszáll,7 hiszen a debütáló verseskötetek, a Bárány (1947) s a Vissza az emberig
(1949) nyomán odaítélt Baumgarten-díjat Révai elvtárs utasítására néhány órával a kiosztás
után visszaveszik, s azonmód továbbadják – méltóbb személynek. A Magyarok riadt segédszerkesztőjét férjével, az író, műfordító és filológus Szobotka Tiborral együtt, kit ekkorra már
eltávolítanak a Rádióból, rövid úton osztályidegennek bélyegzik, s örülhet a házaspár, ha tanárként megkeresi napi betevőjét. Jól érzékelteti a költő korabeli lelkiállapotát A madár fiaihoz című, ajánlása szerint „Újholdbeli barátaimnak” írott verse. „Mégy, fürtös fák hajolnak
4

5

6

7

Anélkül, hogy kétségbe vonnánk Király visszaemlékezésének hitelét, csupán jelezzük, hogy Juhász
Géza és Szabó Magda között – amint erre Bakó Endre nemrég megjelent tanulmánya pontosan rámutatott – egy kellemetlen végű liezon miatt már az 1942–43-as tanévben megszakadt az aktív munkakapcsolat. Az írónő innentől Hódmezővásárhelyt tanított – s csupán 1945 elején tért vissza Debrecenbe, hogy onnét áprilisban a minisztériummal együtt Pestre induljon. – Lásd erről: BAKÓ Endre,
Szabó Magda sírba vitt titkai: Avagy kompenzációk és elhallgatások az életműben = B. E., Ágak és hajtások, Miskolc, Felsőmagyarország, 2014, 268–271.
Szabó Magda 1981. november 5-én kelt levelének tanúsága szerint (MTA KIK Kt. Ms 2212/124.) ekkor Meráni fiú című drámája köti le, a következő szemeszterre azonban már ígéri magát. Király István válaszlevelének végén a datálás: 1981. december 3. (MTA KIK Kt. Ms 2192/423.)
Írószobám: Beszélgetés Garai Gáborral = KIRÁLY István, Irodalom és társadalom, Bp., Szépirodalmi,
1976, 455. Az irodalomtörténész értékelését visszaigazolják Tarján Tamás 1980-as sorai: „Ahogy az
egész mű [a Kígyómarás] jellegében, légkörében ott vibrálnak a Móricz Zsigmond alkotásaira jellemző vonások, úgy ez a nyelvezet is mintha az ő írói gyakorlatához igazodna.” – TARJÁN Tamás, Hic sunt
leones = T. T., Kortársi dráma: Arcképek és pályarajzok, Bp., Magvető, 1983 (Elvek és Utak), 113.
Vö. SZABÓ Magda, Koncentrikus körök = SZ. M., Kívül a körön, Bp., Szépirodalmi, 1980, 509.

2017. október

73

„

lépteidre, / egy iskolás se tudja, hogy ki vagy. / Gyűlölt munkádhoz azonos ütemben / feszülsz másokkal, mint a gályarab.” S itt kapcsolódhatunk egy másik költeményhez, amely
pontos lenyomata annak, hogyan viszonyult a kor és saját értékrendje által hallgatásra kényszerített költő a neofita pályatársakhoz 1949 decemberében. „Verset kívántok tőlem? Elkeverjem / egyforma hangotokkal hangomat? / Nem féltek, hogy a rím nagyot csikordul, / akár
a sínről billenő vonat, / s mit karban énekeltek annyi éve, / nem vág a szentének? Uramfia! /
Költők, mi lesz, ha én is dalba kezdek, / és megbomlik a konszonáncia?” (Az Írószövetség felhívására)8
Csupán ’56 után, egészen pontosan 1958 tavaszán jelentkezhet újra – ekkor már prózaíróként, Freskó című regényével.9 „Azt hitték, elhallgattam – emlékezett vissza 1975-ben az
Új Írás hasábjain –, pedig csak a férjemen és a szüleimen kívül nem mutattam senkinek, mit
csinálok, és műfajt váltottam, mert fuldokoltam már a saját verseim keserves világában.”10
Érdekes árnyalattal gazdagítja e képet Nagy Péter, a Szépirodalmi Kiadó akkori igazgatója,
aki kéziratért látogat el az írónőhöz az ’53-as kormányprogram utáni megenyhült légkörben.
„Szabó Magda [Weöresnél is] nehezebb eset volt: mint az újholdasok általában, sértődöttségéből akkor még morális piedesztált csinált, csak arra lett volna hajlandó, hogy a Debrecen
ostromáról-felszabadulásáról szóló elbeszélő költeményével jelentkezzék újra. Én erre hajlandó is lettem volna, csak minimális változtatásokat kértem – inkább a szóhasználatban,
mint a lényegben –, de erre sem volt hajlandó. Lehet, hogy neki volt igaza: így tudott igazi feltűnéssel visszavonulni az irodalomba ’57 után, a regényeivel.”11
Király negyvenes években megtett belső útját, amely – saját szavainak tanúsága szerint –
a nihilizmustól a pátoszig ívelt,12 utóbb a kommunista pártba történő belépésével kapcsolta
össze. Mint ismeretes, Lakatos Imre, ez a tehetséges, ám annál könyörtelenebb mefisztó vitte
be ’45 februárjában útját kereső barátját az MKP-ba. S a „becsvágyó fiatalembert” az új hatalom hamarosan „a Csillag című folyóirat szerkesztői székébe röpítette” – írja róla egykori
hallgatója, Veres András, majd hozzáteszi: a szerkesztő „utóbb szívesen büszkélkedett azzal,
milyen jelentős műveket sikerült megmentenie, de arról nem beszélt, hogy ezzel szemben
hány jelentős művet kaszált el politikai szempontokra hivatkozva.”13
Még legnagyobb ellenfele, Nagy Péter is elismerte, hogy ’54 végén, ’55 elején Király „csoda teljesítményt produkált. Teljesen légüres térben szerkeszteni tudott egy folyóiratot,
amelyben igazán nagy színvonalengedményeket nem tett”.14 Ugyanakkor tény, hogy az újholdasokkal és osztályosaikkal kíméletlenül leszámolt. Mándy Ivánról, Határ Győzőről és Barát Endréről például – Márton László és Vári György korántsem túlzó értékelése szerint – „a
8

9

10
11

12
13
14

A verseket a költő Szüret című gyűjteményes kötetének végéről, annak Megtalált versek az ötvenes
évekből című ciklusából idézzük: SZABÓ Magda, Szüret: Összegyűjtött versek 1953–1967, Bp., Európa,
2005, 319–323.
Csupán a rend kedvéért jegyezzük meg, hogy Ki hol lakik címmel már 1957-ben megjelent Szabó
Magdának egy képes gyermekkönyve – igaz, e színes leporellót általában nem tekintik írói életműve
szerves részének.
SZABÓ, Koncentrikus körök… i. m., 515.
NAGY Péter, Levelek Piroskának, MTA KIK Kt. Ms 2588/1., kéziratban, 398. (Az anyag zárolt – a vonatkozó szövegrészt az örökös engedélyével közöljük.)
„A háború vége”… i. m., 401.
VERES András, Hinni muszáj! Király István naplójáról, Magyar Narancs, 2017/22. (június 1.), 35.
CSÁKI Judit, KOVÁCS Dezső, Rejtőzködő legendárium: Fejezetek egy kultúrpolitikus sorstörténetéből, Bp.,
Szemtanú, Szépirodalmi, 1990, 222.

„

74

tiszatáj

legbutább lukácsista kifogásokkal” megtűzdelt, „feljelentésszerű recenzió”-t közölt a Csillag
egyik 1948-as számában.15 Nemes Nagy Ágnest ugyancsak megsértette, amikor – mint utóbb,
pirulva idézte – a költő az ötvenes évek fojtott légkörében föltette neki a kérdést: „mondja
meg, mit csináljak én most, menjek el tűzoltónak? – Mire rávágtam, igen, menjen el tűzoltónak”.16
Utóbb mindezért súlyos árat fizetett. Miközben Reményi Béla 1956. július 10-i írószövetségi fölszólalásában a korszak politikai okokból mellőzött, perifériára szorított művészeinek
hosszú névsorát Szabó Magdával kezdi,17 Király feje felett már javában gyülekeznek a viharfellegek. A szövetség szeptember 17-i közgyűlésén, Sándor András felszólalása nyomán azután ki is robban a botrány, s a már májusban vesztét érző szerkesztőt kíméletlenül elsodorják a gúny és a gyűlölet sötét hullámai.18 Beszédes adat, hogy az ’56 őszén–telén, végső elkeseredésében Királyhoz forduló Pilinszky János utóbb úgy emlékezett e lépésére: „felhívtam
magát az ördögöt”.19
Még hosszan folytathatnánk a sort. Ám a kritikus-szerkesztő tevékenységének súlyát és
tovagyűrűző hatását minden tanúvallomásnál ékesebben jelzi, hogy az újabb és újabb cikkekben, tanulmányokban, korszak-monográfiákban és forrásközlésekben rendre fölbukkan a
neve. Hogy most csupán a legfrissebb példát említsük, az Élet és Irodalom egyik 2016-os
számában két helyütt is szerepel. Csehy Zoltán Gergely Ágnes verseivel kapcsolatos elmarasztaló ítéletét idézi a költő Két szimpla a Kedvesben című memoárregényéből,20 Földes Anna pedig Szabolcsi Miklóssal párban említi a „vaskalapos” redaktort.21
*
Visszatérve azonban a Király–Szabó-viszony alakulásában megfigyelhető, a negyvenes évek
végétől a hetvenes évek elejéig húzódó üresjárati periódushoz, igazat kell adjunk Hafner Zoltánnak, aki már egy 2006-os előadásában rámutatott, hogy az Újhold nemzedéke számára
15

16
17

18

19

20
21

„A bírálatra kiválasztott három regény, ha a Csillag rövid kritikái közt foglalkoznánk velük, a »Ne olvassa el« rovatba kerülne. Mi az oka, hogy mégis részletes bírálatot írunk róluk? A rossz könyvek egy
kissé mindig kórtünetek. Mutatják, milyen betegségek lappanganak a társadalom szervezetében. A
kritikának nemcsak az a feladata, hogy keresse a fejlődés útját, el kell zárnia a járhatatlan utakat is, a
jövő érdekében rá kell mutatnia a fejlődést veszélyeztető, bujkáló betegségekre.” – KIRÁLY István,
Három regény – három kórtünet, Csillag, 1948/2., 54. Márton László és Vári György bírálatait lásd:
DARVASI Ferenc, Köztünk vagy: Beszélgetések Mándy Ivánról, Bp., Corvina, 2015, 70, 184.
Rejtőzködő legendárium… i. m., 62.
Gyorsírói jegyzőkönyv a pártszervezetnek 1956. július 10-én tartott taggyűléséről = Írók lázadása:
1956-os Írószövetségi jegyzőkönyvek, kiad. STANDEISKY Éva, Bp., MTA ITI, 1990 (Irányított Irodalom),
223.
Vö. KIRÁLY, Napló… i. m., 21–25. Király egy Szabó B. Istvánnak adott 1987-es interjúban (Alföld,
1989/8.) elmondta, hogy Sándor András ominózus felszólalásában azt vágta a fejéhez: a Csillag számára közlésre leadott novellája megjelenés előtt Rákosi kezébe került, minek következtében a szöveg nem jelenhetett meg, s őt állásából elbocsátották. Király szerint a kérdéses novellát az ő tudta
nélkül Méray Tibor, a Csillag akkori szerkesztője juttatta el Rákosihoz. Méray ott ült a Közgyűlés elnökségében Sándor felszólalása alatt, de nem jelezte, hogy ebben az ügyben ő volt a felelős szereplő.
Sándor András felszólalását, valamint Molnár Géza és Gergely Mihály hozzászólásait lásd: Írók lázadása… i. m., 283–285, 344–345, 354–355.
HAFNER Zoltán, Az Újhold tagjai 1956-ban = Irodalom a forradalomban, szerk. ANGYALOSI Gergely, Bp.,
Universitas, 2008, 112.
CSEHY Zoltán, Örök viharban, Élet és Irodalom, 2016/42 (október 21.), 20.
FÖLDES Anna, Csoóri Sándor és az Irodalmi Ujság, Élet és Irodalom, 2016/42 (október 21.), 12.

2017. október

75

„

„csak valamikor a ’70-es években értek véget az úgynevezett »ötvenes évek«„.22 És nem csak
számukra. 1956 és ’89 között vezetett naplója (az ismeretlen eredetű hiátusok dacára) pontos képet ad arról, milyen helyzetben s lelkiállapotban kényszerült vállalni a Kortárs szerkesztését a jelzett időszakot a hatalom oldalán át-, meg- és túlélő Király. „Helyes-e olyan területen dolgozni, ahol az ember nem szereti az embereket, s nem szeretik őt sem?” – teszi fel a
keserű kérdést 1961 decemberében a szerkesztői állások fölött diszponáló Aczél Györgynek.23
Végül, a párt iránti kötelességeire hivatkozva, természetesen vállalja a munkát – s a Kortársban sorra közli Szabó Magda írásait is.24 A figyelem tehát – függetlenül a szerkesztő helyzetétől és megítélésétől – a ’45 és ’75 között eltelt bő három évtizedben is töretlen Király részéről, noha naplójának 1961. január 24-i bejegyzése egyúttal kétségtelen distanciát tükröz.
Egy írószövetségi estet követően – mint írja – „Szabó Magdával, Juhász Ferivel megiszunk a
körúton egy feketét. Üres és meddő együttlét: nincs közös témánk, mondanivalónk.”25 Két
évvel később, 1963. november 25-én, a Szovjetunióban járva ugyanakkor följegyzi: „Egy leningrádi kislánnyal Szabó Magda szerettette meg Magyarországot”.26 Bár sem a népi írók köréhez tartozó Juhásszal, sem az újholdas Szabóval nincs ekkoriban közös cél és közös nyelv,
Király fontosnak tartja mindkét apró eseményt, s rögzíti is őket a korszak mérlegét megvonni
vágyó irodalomtörténész, a szépirodalom alakulását érzékenyen figyelő kritikus tollával. Ennél tovább azonban nem merészkedik. Könyvtárában megvan ugyan Szabó Magda hatvanas–
hetvenes években megjelent kötetei közül az Eleven képét a világnak (Magvető, 1966), az
Ókút (Magvető, 1970) és Az őz (Szépirodalmi, 1975) – dedikációt egyikben sem találunk.27
Levelezésüknek az irodalomtörténész hagyatékában ránk maradt első szövegemléke 1978ból származik.
*
Áttekintvén e töredékes voltában is becses levélanyagot, meg kell állapítsuk: ha kritikát, eszszét, tanulmányt nem is írt Király, az írónővel folytatott levelezésében ott lapul az életmű értelmezésének grandiózus kísérlete. S mert ebben az intim, személyközi műfajban, e sok évtizedes kapcsolat keretei közt nincs sem szükség, sem mód a gondolatok átideologizálására, a
közös tapasztalati valóság meghamisítására, nincs (mert nem is lehet) jelen a tehetségét kezdettől háttérbe szorító ideologikus, esetenként közvetlenül osztályharcos optika s a Királyműveket bénító-mérgező „vörös farok”, végül, ha mégoly homályosat is, de képet kapunk arról a szabad és szubjektív (elsőként talán az 1986-os Kosztolányi-könyvben megnyilvánu-

22
23
24

25
26
27

HAFNER, I. m., 113.
KIRÁLY, Napló… i. m., 76.
Leleplezés, Kortárs, 1962/8., 1179–1205; „Áldott légyen emléke!”, Kortárs, 1962/12., 1805–1808.;
Hullámok kergetése, Kortárs, 1962/11., 1625–1641.; Perc az időben (Angliai útinapló), Kortárs,
1962/6., 891–902.; Hullámok kergetése, Kortárs, 1963/1., 96–101.
KIRÁLY, Napló… i. m., 71.
Uo., 106.
Az információért kollégámat, a Sárospataki Református Kollégium Tudományos Gyűjteményének
könyvtárosát, Éger Gábort illeti köszönet.

„

76

tiszatáj

ló28) értelmezőről, aki e nagy formátumú, bár kétségkívül terhelt személyiség legszimpatikusabb alteregója volt.
Míg ugyanis a hatvanas évek meghatározó érzése a mondanivaló szorító hiánya, a hetvenes évtizedbe lépve ennek épp az ellenkezőjét figyelhetjük meg. A létező, s lassanként megáporodó – „individualizálódó”, „prowesternizálódó”, „rekapitalizálódó”, erkölcsi-ideológiai és
kulturális értelemben mind jobban fellazuló – szocializmusból való belső kiábrándulás, valamint az eredeti tanokhoz való ösztönös visszatérés és a kényszeres megújítás kettős vágya
hajtja ekkor a pesti bölcsészkar legendás professzorát. Ez a hév tartatja vele a vácrátóti vitára okot adó Hazafiság és internacionalizmus című előadást,29 ez íratja vele az ötvenes évek
vívmányait elfogadtatni vágyó, utóbb széleskörű felháborodást kiváltó, A szocialista esztétikáról – egy disszertáció kapcsán című tanulmányt,30 s minden bizonnyal ugyanez a tenni akarás, ez a mind krónikusabbá hevülő szocializmusvágy kapcsolja össze őt a hetvenes évtizedben (újra) Csoóri Sándorral, Juhász Ferenccel,31 Sütő Andrással és Szabó Magdával is. Agárdi
Péter hívta fel a figyelmemet, hogy a rokon, több ponton érintkező világképek közös tengelye
éppen az lehet, amit 1973-as előadásában Király kurucos–szabadságharcos hagyományként
összegez, de amelyet nevezhetnénk akár militáns kálvinista patriotizmusnak is. Hasonló
szemléleti alapállás tükröződik Szabó Magda Kiálts, város! (1971) és Az a szép, fényes nap
(1976) című drámáinak írói alapanyagában is. Historikus nemzetszemléletnek nevezhetnénk
ezt az attitűdöt – melyhez szenvedélyes protestáns moralizáló üzenetek, s egyfajta patetikus
retorika társul.
S a kölcsönös figyelem azután, amely kapcsolatuk során mindvégig töretlen marad, ’78tól aktív baráti-kollegiális párbeszéddé szélesedik. „Este megnéztük Szabó Magda darabját,
a Régimódi történetet – írja naplójába Király 1978. március 17-én.32 – A regény mélyebb volt.
A darabból hiányzik az irónia, hiányzik a filozófia. Itt mindössze egy rokonszenves női figura
van. Ezért a karakterért érdemes megnézni a darabot.”33 Két nappal később levél érkezik az
írónőtől, melyben kifejti: „nagyon jólesett, hogy családostul ott láttalak a színházban. Nemigen tudtunk beszélgetni, de azt hiszem, jól értelmeztem a hallgatásodat, és a darab se jelentett csalódást.”34 Tegyük hozzá: a levél nem csupán a köszönet jegyében íródott. Szabó Mag-

28

29

30

31

32

33
34

KIRÁLY, Kosztolányi… i. m. (Lásd még Angyalosi Gergely kritikáját a könyvről: Irodalomtörténeti Közlemények, 1986/6., 705–710.)
Király István, Hazafiság és internacionalizmus: A szocialista hazafiság és a magyar szabadságharcos
hagyományok. A tanulmány első formájában az MTA közgyűlésén 1973. május 7-én hangzott el; közölve: Magyar Tudomány, 1973/6., 345–362. A teljes szöveget a Kortárs 1973. évi 7., 8. és 9. számai
közölték; kötetben: Király István, Hazafiság és forradalmiság, Bp., Kossuth, 1974, 133–217. A tanulmány heves vitát váltott ki akadémiai és egyéb fórumokon, így a sajtóban is (ezekről Király 1974-es
kötetének végjegyzetei pontos áttekintést adnak: uo., 355–366.).
Király cikke eredetileg Szerdahelyi István A magyar esztétika története, 1945–1975 című kandidátusi
disszertációjának opponensi véleménye volt: A szocialista esztétikáról – egy disszertáció kapcsán,
Kritika, 1976/10., 11–14.; később Kultúra és politika című 1987-es kötetében is.
Levelezésüket lásd: MTA KIK Kt. Ms 2202/434–441. (Juhász–Király), valamint MTA KIK Kt. Ms
2189/210–212. (Király–Juhász).
Szabó Magda: Régimódi történet a Madách Színházban. Premier: 1977. december 16., rendezte Lengyel György.
KIRÁLY, Napló… i. m., 584.
Szabó Magda levele Király Istvánnak, h. n., 1978. március 19., MTA KIK Kt. Ms 2212/122.

2017. október

77

„

da megküldte egyúttal frissen elkészült Tolsztoj-cikkét is a Király által szerkesztett Szovjet
Irodalom számára.35
S amint lassankint lehullnak a sztálinista béklyók, elhamvad az ifjú kritikust jellemző
Saint-Just-i tűz, úgy értékelődnek fel Király számára a közös gyökerek. Példa erre az irodalomtörténész 1980. június 17-i levele, melyben az Erőnk szerint című drámakötetet köszöni
meg. „Úgy látszik, a Tiszántúl, Debrecen azonos történetszemléletet sugall. Akik innen jöttek,
akiknek gyökerei ebbe[n] a múltba[n] nyúlnak el, azok számára szabály: a »nyugat ellen nyugatot hoz[z]« adys törvénye.36 Talán ezért is maradnak a Te hőseidhez hasonlóan – kissé
mindig hazátlanok. A »keletiek« számára túlságosan nyugtalanok, modernek, »nyugatosok«,
a »zsíros« Debrecenben, a debreceni Magyarországban így nem lehetnek otthon. A »nyugatosok« számára viszont túlzottan keletiek, túlzottan kötődnek, gyökérrel élnek. Így ott is hazátlanok, de épp így képviselik – és Te ezt nagyon jól mutatod be – a történelemben megszületni
vágyó igazi Magyarországot.”37 Hasonló értelemben üdvözli Király a Megmaradt Szobotkának
tiszteletpéldányát is: „olyan jó érezni – könyvedet lapozva –, hogy vannak emberek, akik tudják mindazt, ami stílusban, írni tudásban, regényszerkesztésben mai és modern, de akik emberi érzéseikben igazak, mélyek – konzervatívak. Ezen azt értem, hogy hagyományos, átöröklött emberi kötöttségeket halálosan komolyan vesznek. Ez a Te erőd, ez a modernség, amely
mögött ott van mindig, a rohanó technika korában is az ősi Debrecen.”38
Szabó Magda és Király István lelki-szellemi közössége azonban a nyolcvanas évekre mélyül el igazán, amikor a Béla király 1983. decemberi bemutatója39 nyílt, demonstratív kiállásra indítja a pesti professzort. Bár a Béla-trilógia befejező részét hellyel-közzel már elismeri a
kritika, A meráni fiút Zappe László keményen megbírálja,40 s a jószerivel egyetlen dicsérő
cikk szerzőjén, Nagy Péteren kívül41 majd minden kritikusa fanyalogva fogadja a darabot.42 A
csata című második rész még hevesebb ellenérzéseket indukál. A Rajk András és Varjas Endre bírálatai fölött szomorkodó írónőt Király az alábbi levélben vigasztalja, s biztosítja egyúttal az általa választott műfaji és szemléleti út helyességéről.
Színházi előadásokon általában a tapssal fejezem ki a véleményemet. Nem szoktam külön köszönőlevelet írni. Most viszont mégis meg kell tennem ezt. Nagyon örültem darabodnak. Örültem neki három okból is. Mindenekelőtt azért, mert végre megint egy írói mű, amely az emberi léleknek azt az
éhségét, amelyet a magam részéről közösségéhségnek nevezek, ismét ki akarja elégíteni. Szükség

35
36

37
38
39

40

41
42

SZABÓ Magda, [Az író csodája: Válasz szerkesztőségi kérdésre], Szovjet Irodalom, 1978/9., 88–89.
Utalás Ady Endre Utálatos, szerelmes nációm című költeményének alábbi versszakára: „Most pedig
jöjj, jó magyarság, / Nomádságnak szabad élte, / Nyugat ellen Nyugatot hozz / S csörtess új erőt a
vérbe: / Sokáig nem tarthat ez a zavar.
Király István levele Szabó Magdának, Budapest, 1980. június 17., MTA KIK Kt. Ms 2192/422.
Király István levele Szabó Magdának, Budapest, 1983. június 2., MTA KIK Kt. Ms 2192/424.
Szabó Magda: Béla király a Madách Színházban. Premier: 1983. december 9., rendezte: Lengyel
György.
ZAPPE László, A meráni fiú: Szabó Magda drámája a Madách Színházban, Népszabadság, 1980. március 12., 7.
NAGY Péter, Szabó Magda: A meráni fiú, Kritika, 1980/5., 34.
Szabó Magda táviratban köszönte meg nemzedéktársa kritikáját: „draaga peeter elefaant jo szot nem
felejt plaane ha eloezoeleg megtapostaak boldogsaagaaban suevegeet lengeti holtig haalaas inasod a
szakmaaban / szabo magda”. – Szabó Magda levele Nagy Péternek, Budapest, 1980. május 21., MTA
KIK Kt. Ms 2614/132.

„

78

tiszatáj

van arra, hogy ne csak mint önmagunk, de mint egy nemzet tagjai is éljünk. S a Te darabod ezt az élményt adta meg. Éreztem, hogy egy nemzet része vagyok.
Örültem másrészt azért, mert hitelesen tudtál patetikus lenni. Szeretem a pátoszt. Pátosz, azaz
szenvedély nélkül nincs igaz emberség. Bánt az a depatetizálás, amely korunkban folyik. De tudom
azt is, milyen nehéz egy annyi csalódáson, illúzióvesztésen átment korban hittel, pátosszal szólni. Te
értesz ehhez. Darabodban van egy megkapó, hiteles, ironizált pátosz. Egy iróniával ellentétezett, s
így meggyőzővé tett hit, lelkesedés. Okos lelkesedés.
Végül örültem darabodnak azért, hogy az igazi irodalom is felmutat nemcsak kiégett, de emberi
embereket. S nem adja azt oda teljesen albérletbe a lektűrnek és a ponyvának. Németh László volt
talán az utolsó, aki mert és tudott olyan embereket mutatni, akiknek van oromtermészete. Te is ezt
tetted. Köszönet érte.
Mindezt azért írom meg, mert nagyon megkavart, amit a színházban hallottam Tőled. Lehetetlenség, hogy a kritika bátorítás helyett elbátortalanítson ilyen feladatokra vállalkozó írókat. Szeretném, ha éreznéd, nem vagy egyedül, nagyon-nagyon sokan együtt vagyunk Veled és drukkolunk Neked!43

Meglehetősen soká, újév januárjáig várat magára az írónő válasza, amely azonban újabb
árnyalatokkal gazdagítja e kettős portrét. „Úgy látszik, úgy vagy az én életemben kompjuterizálva – írja Királynak –, hogy valahányszor légkalapáccsal engem fejbe vernek, Te is ordítasz
egy nagyot. Nem először történik, de épp olyan jólesik, mint akkor régen. Nem tudom, menynyire érvényes számodra, ha azt írom: »Fizesse meg a Sebaóth Úristen«, de igazán kívánom.
Elfelejteni pedig éppúgy nem fogom, ahogy egyéb hajdani kiállásaidat sem felejtettem el.”44 A
Király–Szabó-vonal ötvenes évekbeli történetének rekonstruálásához ugyan meglehetősen
kevés adat áll rendelkezésünkre, ez a levél sejtetni engedi, hogy címzettje a legveszedelmesebb időkben is kiállt egykori ideáljáért, hogy sosem feledkezett meg róla, mire kötelezik őt a
közös gyökerek, s a szintén közös ifjúkori hitek és illúziók. Ezt a hűséget az írónő rendszeres
munkával s könyvküldemények sorával hálálta meg. Levelezésük utolsó időszakából szinte
csak köszönőlevelek maradtak ránk. ’84 januárjában a Szovjet Irodalomnak írott Gogolcikket,45 májusában, majd ’86 júliusában Szobotka Tibor egy-egy könyvét köszöni meg az
irodalomtörténész.46
*
Egyetlen láncszemet emeltünk ki mindössze a tárgyalás kronologikus menetéből. Tettük ezt
azzal a szándékkal, hogy az alább teljes terjedelmében közlésre kerülő, a Régimódi történet
első kiadása kapcsán született, tanulmányigényű Király-levelet önálló alkotásként vehesse
szemügyre olvasó és kutató. Csupán egy-két érdekesebb kapcsolódási pontra hívnánk föl a
figyelmet, mielőtt átnyújtjuk e becses dokumentumot. Egészen pontosan a levél zárlatának
két központi terminusát – az illúziót és a provincializmust – állítanánk reflektorfénybe, hiszen
ezek azok az alapfogalmak, amelyeket mondanivalójának összegzésekor Király egy önreflexív gesztus keretében mérlegre tesz. „Hátha ilyen illúziókban élők, provinciálisan látók, gya-

43
44
45
46

Király István levele Szabó Magdának, Budapest, 1983. december 19., MTA KIK Kt. Ms 2192/425.
Szabó Magda levele Király Istvánnak, Budapest, 1984. január 2., MTA KIK Kt. Ms 2212/125.
SZABÓ Magda, [Az író csodája: Vallomás Nyikolaj Gogolról], Szovjet Irodalom, 1984/4., 122–140.
Király István levele Szabó Magdának, Budapest, 1984. január 10., MTA KIK Kt. Ms 2192/426. (a Gogol-cikkről); Király István levele Szabó Magdának, Budapest, 1984. május 22., MTA KIK Kt. Ms
2192/427. (SZOBOTKA Tibor, Hazugság – Száműzetésben, Bp., Magvető, 1984.); Király István levele
Szabó Magdának, Budapest, 1986. július 24., MTA KIK Kt. Ms 2192/428. (SZOBOTKA Tibor, Erényes
emberek, Bp., Magvető, 1986).

2017. október

79

„

nútlanok vagyunk mindannyian – írja –, s ott élünk valahol saját Kismester utcánkban, olvasva a magunk Jön a rozson át-ját, s egyszer majd belőlünk is ki kell hogy szakadjon a szó: a
végzet ellen semmit sem tehetek?”
Mármost Király naplóján vörös fonálként húzódik végig a küzdelem a dezillúzió, a depatetizálás és a deheroizálás ellen. A pozitív hős, a nyugati irodalom által kultivált nagybetűs
válságot feloldó, határokon átívelő, „nembeli” humanizmus örök diadala, a dicső oromtermészet igénye kezdettől az illúzióhoz, az elvont ideák világához kapcsolja őt. Tünetértékű bizonyítéka ennek, amikor 1964. december 19-én, Jean-Paul Sartre Az Ördög és a Jóisten című darabjának Thália-féle bemutatóját47 értékelve a következőket írja naplójába: „Miért kavart
meg annyira az est? Mert a hitem (vagy frázisaim?) ellen irányult. A legfőbb mondandó, ahová kifuttatom mindig pátoszom: ember, ez a szó büszkén hangzik;48 milyen nagyszerű a
nagykorúvá vált, saját sorsát vállaló ember. S íme, itt: a kétely. Nem illúzió-e ez a hit? Nem
szörnyű jószág-e az ember; képes lesz-e a saját sorsával valamire menni? Reménytelen lényegében ez az út is. Jobban számba kellene venni a hiteink mögött rejlő árnyakat, mert különben illúzióvá lesz a hit. De az árnyak felmérése nem vezet-e nihilizmushoz vagy cinizmushoz? Hol válik el a hazug illúziók nélküli élet a kiábrándult, szkeptikus élettől?”49 A gorkiji patetikus, illúzióvezérelt alapállás megingása ez a sartre-i világképzés átható dezilluzionizmusával szemben. Utójátéka annak a még nagyobb s elkeseredettebb elvi közelharcnak, amelyet
az ’56-os eseményeket forradalomként üdvözlő Sartre Les Temps Modernes-beli cikkével50
folytatott a naplóíró 1957 februárjában.51
Ami a provincializmust illeti, egészen más ott a helyzet. Király egy 1974. augusztus 30-i
naplójegyzete szerint „Aki utazik, nem lehet többé provinciális. Az utazás – harc a provincializmus ellen. Ez a kis nemzetek problémája: utazó nemzetekké kell válniuk, ez az egyetlen lehetősége annak, hogy megmentsék önmagukat a provincializmustól.”52 Ám a provincializmus
Király szótárában sokkalta ambivalensebb fogalom az illúziónál. Van ugyan némi negatív vonatkozása, ez kétségtelen, mégsem egyértelműen száműzendő jelenséget takar. Sőt! A napló
1984. május 29-i bejegyzése szerint „A provincializmus: mindig patetikusság, a pátosz szeretete.”53 S ha most felidézzük e ponton Király 1983-as, a Béla király bemutatója kapcsán kelt
sorait („Pátosz, azaz szenvedély nélkül nincs igaz emberség”), arra a meglepő következtetésre jutunk, hogy ugyanaz a provincializmus, amely a hatvanas–hetvenes évek internacionalista lázában égő, a Szovjetunió után tucatnyi európai országot végiglátogató Király számára
még legyőzendő (vagy legalábbis ellensúlyozandó) nemzeti tehertétel, a nyolcvanas évek tudós tanára számára már egyfajta lelki szükségletet jelent.
A nyomokban már érintett nagy kiábrándulási folyamat negyedik állomása ez: (1) az ötvenes évek harcos hitét s bukását, valamint (2) a hatvanas évek szovjet orientációjú kádári
újrakezdését követő (3) hetvenes évekbeli megtisztulás- és megújulásvágy rezignált elenge47

48

49
50
51
52
53

Jean-Paul Sartre: Az Ördög és a Jóisten a Thália Színházban. Premier: 1964. szeptember 26., rendezte
Kazimir Károly.
Utalás Makszim Gorkij Éjjeli menedékhely című darabjának alábbi szakaszára: „Ember! Ez a szó
büszkén hangzik! Tisztelni kell az embert, nem sajnálni!”
KIRÁLY, Napló… i. m., 128–129.
Jean-Paul SARTRE, Le Fantôme de Staline, Les Temps Modernes, 1957/129–130. (Janvier), 577–697.
KIRÁLY, Napló… i. m., 35–36.
KIRÁLY, Napló… i. m., 339.
Uo., 670.

„

80

tiszatáj

désének periódusa. Úgy tűnik: a nyolcvanas évtized elsősorban a gyökerekhez való visszatérés, az ifjúkori vonzások és választások újragondolása jegyében, többek között a korai Szabó
Dezső-rajongás megvallásával és lényegének higgadt számbavételével telik. E lelkiállapot
egyik legjellemzőbb (s egyúttal legszívbemarkolóbb) megnyilvánulása a napló 1987. július
9-i bejegyzése. „Befejeztem Kosáry könyvének olvasását. Címe: A történelem veszedelmei.54
Kosáry nagyon művelt. Három vagy négy nyelven beszél és olvas. Könyve ennek ellenére zavar engem. Nem csak azért, mert mindig szarkasztikus, ironikus, amikor arról a hagyományról beszél, amelyben én nevelkedtem: a protestáns, nemzeti, erdélyi hagyományról. Ez az ő
számára csak provincializmus, nyakas, makacs provincializmus.”55
*
A királyi életút vége közismert. A harcot fel nem adó, utolsó leheletéig szocialistaként és
párttagként küzdő tudós belerokkan, majd belepusztul a rendszer bukásába, melynek fölépítésére, őrzésére és tisztán tartására életét tette fel. No de térjünk most vissza 1978 szeptemberéhez – amikor az életút utolsó két szomorú stációja még csupán sejtelem. Amikor az irodalomtörténészi pályát tervező Szabó Magdának a gimnazistaként írói álmokat dédelgető Király István a Régimódi történet igézetében azt írja: „Csodáltalak, mint »szakmabelit«.” Merthogy – teszi hozzá – „Így kellene művelődéstörténetet írni. Így kellene levelekből, naplókból,
emlékezésekből rekonstruálni tudni a múltat.” Nem kétséges ugyanis, hogy Mikszáth, majd
később Németh László és Ady kapcsán Király ugyanerre a teljességre törekedett. S talán pályája végén született Kosztolányi-könyvével el is jutott az alkata és tehetsége diktálta maximumig.

54

55

KOSÁRY Domokos, A történelem veszedelmei: Írások Európáról és Magyarországról, Bp., Magvető,
1987.
KIRÁLY, Napló… i. m., 766.

2017. október

81

„

KIRÁLY ISTVÁN

Levél Szabó Magdának
BUDAPEST, 1978. SZEPTEMBER 7. 1
Kedves Magda,
ne haragudj, hogy ily késve köszönöm meg a Régimódi történetet.2 De csak most, egy kényszerpihenő alkalmából, az A-2 vírus jóvoltából volt módom elolvasni. Hálás vagyok ennek a
betegségnek. Kirántott a muss-olvasmányokból.3 Kedvemre olvasgathattam, nem munkából,
csak úgy pihenésként. Elolvashattam így a Te könyvedet is. Úgy is mondhatnám: elolvashattam az utóbbi évek legjobb magyar regényét.
Csodáltalak, mint „szakmabelit”. Így kellene művelődéstörténetet írni. Így kellene levelekből, naplókból, emlékezésekből rekonstruálni tudni a múltat. Bár úgy érzem: Nálad ez
pusztán ironikus fogás – ez a dokumentumjelleg. Része a regény mondandójának. Egy oly világot mutatsz, melynek a hazugságok közt, az illúziók közt élés, az őszinteséghiány az egyik
legnagyobb gyengéje. Kellenek itt a dokumentumok: az is irónia, az is kritika. A délibábok országával szemben egy más igényt jelez: szembesíti a tényekkel a jókais álmokat.
Lenyűgöző könyved sokrétűsége. Számtalan regényt sűrítettél be ebbe az egybe. Nem
tematikailag, nem cselekménybelileg, hanem mondandóban. Talán azért is annyira megkavaró ez a „történet”, mert (némi szakmai nagyképűséggel szólva, de nem találok jobb kifejezést): számtalan „jelentéssíkja” van. Belső gazdagsága szinte végtelen.
A regény először is egy asszony regénye. Jablonczay Lenkéé. Anyának ily szép emlékművet keveset állítottak. Az anyaság „titka” érződik benne: minden anyaság a meg nem valósult
élet megvalósulni akarása, egy oly önfeláldozás, melyben az ember lemond a személyes életről, lemond önmagáról, pusztán azért, hogy a legszebbről, az értelmesen leélhető emberi élet
álmáról ne kelljen lemondania. Hátha megvalósul az majd a gyermekében.
Ugyanakkor a regény nemcsak egy asszony, de az asszony regénye. Az asszonysorsról, a
lefojtottságról, az asszonyi kiszolgáltatottságról Kaffka Margit óta nem született ilyen könyv
az irodalomunkban. A lényeget mutattad: csak másokon keresztül valósíthatja meg ő még
mindig önmagát. Csak a művész kivétel. Jablonczay Lenke frigidsége az asszonysorsról oly
sok mindent mond el.
De benne van a könyvben a dzsentri regénye is. A „kalmár-életelv” és a Jablonczay-féle
életelv szembesítése nagyszerű ötlet. A dzsentriről így lesz hiteles a kép. Így lesz emberi. Hisz
nemcsak valóságtól elszakadt donkihotizmus és nosztyferiség az ő életük, de egyben költészet. Úgy idejétmúlt, hogy mégis csillan benne valami szépség is. A „kanok” szobája a Kismes1
2

3

MTA KIK Kt. Ms 2192/421. Sajtó alá rendezte és jegyzetekkel ellátta: Soltész Márton.
SZABÓ Magda, Régimódi történet, Bp., Szépirodalmi, 1978. (Király Istvánnak a Sárospataki Református Kollégium Tudományos Gyűjteménye által őrzött könyvtárában 11876-as leltári szám alatt.)
Értsd: kényszerolvasmányokból.

„

82

tiszatáj

ter utcában feledhetetlen. Az ember egyszerre érzi a vérbajt, parazitaságot és költészetet. A
kis Jablonczay [Lenke]4 tánca kiváló szimbólum. Feledhetetlen. Rickl Mari világa tisztább, puritánabb, de abban a hasznosság a törvény. Egy „cél-racionális” világgal szemben ez a másik
mégis „érték-racionális”, a taszításban is van így vonzása. Bukásra ítélt, de a jókais szívet valahogy mégis át kellene hozni belőle. Ily bírálóan s ily szeretettel kellene írni valahogy mindig
a múltunkról. Jó, hogy példát adsz rá.
S a regény a magyar provincializmus regénye egyben. Nagyszerű, ahogy a történelem
mozgásával szembesítődik mindig a Kismester utcai emberek világa. Látszik az élet két különböző szintje. Világossá válik, hogy a magyar Buddenbrook színhelye: Debrecen. Polgár és
dzsentri egyaránt bent élt itt valami végtelen időszerűtlenségben.
S nemcsak a magyar provincializmus van benne könyvedben, de a századvégnek, a „szekuritás korának” provincializmusa is. A szembesítés ennek érzékeltetésére is kiváló eszköz. A
közelgő katasztrófát jelző történelmi események montázsszerű felsorolása beszél, háttért ad.
A Jön a rozson át olvasói nem tudták, hogy milyen világban is éltek. Éreztetni tudod: döbbenetesen gyanútlanok voltak.
De – s ez kapott meg mégis leginkább – mégsem valamiféle „leleplező” regény a Régimódi
történet. Az olvasó végül nem fölényt érez, de szomorú gyanút: hátha ilyen végső soron az
emberi élet? Hátha ez a „régimódi történet” nagyon is mai? Hátha ilyen illúziókban élők, provinciálisan látók, gyanútlanok vagyunk mindannyian, s ott élünk valahol saját Kismester utcánkban, olvasva a magunk Jön a rozson át-ját, s egyszer majd belőlünk is ki kell hogy szakadjon a szó: a végzet ellen semmit sem tehetek? Innen tekintve: az élőhalottak furcsa panoptikuma egyszerre mítosz lesz, hősei ott élnek valahol a végzet árnyékában. De olyan jó, hogy
feloldja végül is ezt a tragédiasejtést mégis az irónia. (Remekül értesz hozzá, hogyan kell bekeverni azt halkan, finoman.) S megmarad a regény: talán mégis csupán „régimódi történet”
mindez, s más is lehet az emberi élet, nem pusztán korán sötétedés, hamar eljövő élőhalottság, groteszk tragédia? Vagy talán a kettő együtt beszél, együtt a tragédia és az irónia, a Jön a
rozson át-nak ez a különös mitológiája? S valami olyan marad hátra: hátha csak így viselhető
el az emberi élet, játékkal, okos, elnéző, ironikus, megértő fölénnyel, egy kis mosollyal fölébe
lendülve a Kismester utcai tragédiáknak? Úgy, ahogy Te teszed.
Nagyszerű regényt írtál, Magda. Köszönet érte.
Budapest, 1978. szept. 7.
A régi szeretettel:
Király István

4

Az eredeti szövegben itt – tévesen – az „Éva” keresztnév szerepel.

2017. október

83

„

KOSZTRABSZKY RÉKA

Az új, vérbeli női epikus születése
SZABÓ MAGDA ELSŐ REGÉNYEINEK RECEPCIÓJA
Amikor 1958-ban, 9 évnyi hallgatást követően megjelent Szabó Magda Freskó című regénye,
a kritikusok annak a szocialista értékszemléletet magáévá tevő „új, vérbeli női epikusnak”1 a
születését ünnepelték, aki művében egyszerre kapcsolódott a lélektani-realista regények
magyar hagyományához, s használta fel a nyugati, modern (huszadik századi) alkotások poétikai eszközeit mondanivalójának közvetítéséhez. Az irodalomkritika ezekből adódóan egy
olyan szerzőként kezelte Szabó Magdát, akitől a későbbiekben is joggal várhatnak majd remekműveket. Ez a várakozás részben teljesült is, hiszen Az őz (1959) is komoly sikereket
könyvelhetett el, ám fogadtatása már korántsem volt egyöntetűen pozitív; a megjelenését
követő időszakban több szempontból – leginkább ideológiai okokból – is problematikus alkotásként kezelték, s többek között ez a mű volt az Élet és Irodalom hasábjain több héten keresztül zajló „hátranézés vitának” (1960) az egyik apropója is.
Úgy gondolom, hogy az első Szabó Magda-regények korabeli fogadtatását több okból is
érdemes megvizsgálni. Egyrészt azért, mert a szerző (nemcsak regényírói) munkásságának
recepciótörténete még nincsen feltárva.2 Másrészt azért, mert igen tanulságos lehet annak
végigkövetése, ahogy egy ideológiailag megosztó alkotás a szerzői életmű egyik viszonyítási
pontjává vált. Harmadrészt pedig azért, mert a vizsgálat irodalomtörténeti haszonnal kecsegtet, hiszen a Freskó és Az őz az irodalom konszolidációjának idején jelentek meg; abban az
időszakban, amikor elkezdtek kikristályosodni a marxista esztétikának és irodalomtudománynak az irodalmi alkotások értékelését meghatározó szempontjai.
A következőkben a Freskó és Az őz korabeli recepcióját vizsgálva arra keresem a választ,
hogy mi lehetett az oka annak, hogy a Rákosi korban osztályidegennek nyilvánított írónő
1958-ban ismét publikálhatott, más szavakkal: milyen elvárásoknak feleltek meg a fentebb
említett regényei, mi alapján vélekedtek úgy a kritikusok, hogy a polgári-konzervatív, illetve
vallásos világnézet felől érkező szerző műveiben határozottan kiállt a szocializmus mellett.3
A szocialista realizmus és a modernség összefüggései
Mielőtt rátérnénk a két regény recepciójának vizsgálatára, szót kell ejtenünk a korszak modernség-felfogásáról, illetve arról az irodalmi kontextusról, amelyben ezek a művek napvilágot láttak, s mely nagymértékben meghatározta a fogadtatásukat.

1
2

3

NAGY Péter, Szabó Magda: Freskó, Irodalomtörténet, 1959/2, 301.
Jelen írás bevezető része egy hosszabb, a hatvanas években publikált Szabó Magda-regények recepciójával foglalkozó tanulmánynak.
Kis magyar irodalomtörténet, szerk. KLANICZAY Tibor, SZAUDER József, SZABOLCSI Miklós, Budapest,
Gondolat, 1965, 331. (Harmadik, javított kiadás)

„

84

tiszatáj

A marxista esztétika a modernséget illetően két fogalmat különített el: a modernizmust és
a modernséget. Modernistának azokat a – zömmel polgárinak bélyegzett – művészeti irányzatokat („izmusok”) tekintették, melyek „a művészet megújhodását nem a társadalmi fejlődésből következő, s azt elősegítő eszmék kifejezésén át akarják megvalósítani, hanem pusztán
formai újítással, s bizarr, vagy bomlott formák öncélú szenzációjával akarják a művészi fejlődés látszatát kelteni.”4 Ezzel szemben a modern alkotások a huszadik századi (nyugati) irodalomban rejlő modern művészi eszközöket (például az időkezelést, regényszerkesztést, tudatábrázolást érintő írói megoldásokat) a haladás, a társadalmi fejlődés, az emberi viszonylatok törvényszerűségeinek, s a valóság minél hitelesebb ábrázolásának szolgálatába állították.
A művészi technikákkal való kísérletezés, illetve azok „fejlesztése” a marxista irodalomesztétika számára egyfelől azért volt fontos, mert a kritikai (19. századi) realizmusra5 jellemző régi formákat (például a mindentudó narrátor alkalmazása) alkalmatlannak találták a
gyors változások ábrázolására, ezért a szerzőknek a formabontás – mely azonban nem kizárólagos cél, hanem csak melléktermék lehetett – révén kellett új tartalmakat kifejezniük.6
Másfelől pedig azért, mert a sematizmus korszakával ellentétben elutasították azt a látásmódot, mely egy műnek pusztán a témaválasztás vagy az eszmei értékek alapján adott irodalmi/művészi rangot.7 A tartalom és forma egységének jegyében a szerzők állásfoglalásának és
szilárd világnézetének is meg kellett mutatkoznia a műalkotásban (így például a szereplők, a
múlt eseményeinek, illetve a jelen társadalmának ábrázolásában is), melynek a közösséget,
társadalmat érintő kérdéseket kellett tematizálnia. Így vélték kiküszöbölhetőnek többek között a károsnak tartott „kispolgári szubjektivizmust”,8 melyet összeegyeztethetetlennek tartottak a szocialista értékrenddel. Ez az értékrend pedig kizárólag a szocialista realizmus révén volt képes érvényesülni, mivel – a legmodernebbnek tartott művészi irányzat lévén9 –
csak általa valósulhatott meg a hiteles valóságábrázolás, melyet a művészet elsődleges céljának tartottak. Azt azonban fontos megjegyezni, hogy bár 1958-tól kezdődően folyamatosan
jelentek meg írások, vitairatok az irodalmi hetilap és a különböző folyóiratok hasábjain arról,
hogy a szocialista realizmus világnézetnek vagy módszernek (vagy éppen mindkettőnek) tekinthető-e, a fentebb ismertetett elvárások alapvetően meghatározták az irodalmi alkotások
– marxista elviségen alapuló – olvasási, értelmezési és értékelési módját.

4

5

6
7

8
9

BÓKA László, Modernség, modernizmus, kritika, Élet és Irodalom, 1959. július 10. [Kiemelések az eredetiben.]
A „kritikai realizmus” alatt a 19. századi realizmust értették, melyet a többszálúság, a fő- és mellékszereplők sorsának megkomponálása jellemez. A kritikai realizmus szellemében íródott regényekben az eszmei mondanivalót a különböző sorsok összehasonlítása hordozza, továbbá ezek az alkotások a társadalom bonyolultságát az egyes embercsoportok történetén keresztül és ítélkezés nélkül
mutatatják be. ERDŐS László, Módszer és világnézet, Kortárs, 1958/5, 747–748.
ERDŐS László, Irodalom és modernség, Élet és Irodalom, 1958. július 18., 4.
„Szocialista irodalmon ma már nem a szocialista gondolatok bármilyen megformálását értjük, hanem
[…] a művészi értelemben is ható szocialista irodalmat.” PÁNDI Pál, Elsüllyedt irodalom? Tanulmányok, Budapest, Szépirodalmi Könyvkiadó, 1963, 11–12. [Kiemelés az eredetiben.]
SZABOLCSI Gábor, Szocialista realizmus és modernizmus, Kortárs, 1959/3, 458.
IMRE Katalin, A szocialista realizmusról, Élet és Irodalom, 1958. április 25.

2017. október

85

„

A Freskó fogadtatása
A Freskó publikálását az 1956-os forradalom hatására módosuló irodalompolitika tette lehetővé. A prózai művek megjelentetése során ekkor fontos cél volt az irodalmi életet is meghatározó pártpolitika számára a magyar realista széppróza „legjobb hagyományai”, valamint az
új életet, lehetőségeket ábrázoló regények és elbeszélések közti folytonosság helyreállítása,
illetve a bolsevik irodalompolitika által elhallgattatott, a szocialista realizmust mind tartalmi,
mind formai vonatkozásban gazdagítani kívánó szerzők műveinek megjelentetése.10 A korábban hallgatására ítélt, a „polgári nézetek és esztétika talajáról induló” alkotóktól a „türelmes irodalompolitika és kritika” a szocializmus világához való közeledést, az alkotói módszerek korszerűsítését, illetve a realizmus írói technikáihoz való közelítését várta el.11
Az irodalmi sajtóorgánumok közül az Élet és Irodalom reflektált12 a leggyorsabban Szabó
Magda regényére. Lengyel Balázs meghökkentőnek tartotta az alkotás felépítésének virtuozitását, mely számára a „női” és „férfiírás” jellemzőinek bravúros ötvözésében nyilvánult meg.
Megjegyzésének hátterében az a felfogás áll, mely az irodalmat a „női” és „férfi irodalom”
binaritásában gondolja el, melyek között hierarchikus viszonyt feltételez. Lengyel ennek jegyében „irodalmi közhelyként” közli azt a megállapítását, miszerint a nőírók képtelenek
szerkeszteni, s ezért tartotta különösnek, hogy Szabó Magda (akiben megvan „az az anyagközelség és élmény-melegség, amiben a nőírók szinte utolérhetetlenek”) „úgy szerkeszt,
olyan mesterien adagolja a történet anyagát a magaválasztotta nehéz, modern formában,
mintha férfiként legalábbis a negyedik regényét írná”. Kritikájának utolsó bekezdésében az
általa tömbszerűen leegyszerűsítettnek tartott alakábrázolás kapcsán ismét egy „férfias” tulajdonság gyakorlását tanácsolta, amikor így írt: „szeretnénk, ha Szabó Magdában az önkontroll szintén férfias tulajdonsága a szerkesztés férfiképességéhez méltó volna”. Ennek fényében talán nem meglepő, hogy Lengyel Balázs Kaffka Margittal állítja párhuzamba Szabó Magdát (ahogyan az sem, hogy nagyon hasonló retorikával szól róla, mint annak idején Kaffkáról
a férfi kritikusok), s ez a párhuzam – mint az látni fogjuk – a későbbi, nemcsak a Freskóról írt
kritikákban is visszatérő elem lesz.
Nacsády József a Tiszatáj hasábjain megjelent írásában (1958. április 10.) a mű elbeszélés-technikájával foglalkozott, s megállapította, hogy a szerző biztos kézzel használja azt az
egyszerűnek látszó, az általa „tudatfényképezésnek” nevezett narratív eljárást, melyet a művészi emberábrázolás egyik olyan modern válfajaként határozott meg, mely akkor bizonyul
„helyes választásnak”, ha az a valóság bonyolultabb rétegébe, az emberi lélekbe enged mélyebb betekintést, s a szerző jobb megértését, valamint az ábrázolt világgal való kontaktus
megtalálását segíti elő. A továbbiakban – a „tudatfényképezés” terminust elhagyva – már
„belső monológ”-ként hivatkozik a regény narrációs technikájára, megjegyezve, hogy „a szerző a választott módszerrel az egyéniségétől idegen »értekezés« behatolásának veszélye nélkül nyúlhat a lelkek mélyére, nincs szüksége »bonckésre«.” Nacsády itt feltételezhetően arra
gondolt, hogy az alkotásban nem egy omniszciens elbeszélői hang közvetíti a szereplők érzéseit és gondolatait, hanem az egyes alakok belső monológjai. Azonban a kritikus figyelmen
kívül hagyja azt, hogy a szereplői monológok váltakoztatásához elengedhetetlen a mindentu10

11
12

ANTAL Gábor, Realizmus és folytonosság. Jegyzetek a mai magyar írók prózaműveinek kiadásáról, Élet
és Irodalom, 1958. június 27.
KOCZKÁS Sándor, Realizmus vagy dekadencia?, Élet és Irodalom, 1960. november 4.
LENGYEL Balázs, Freskó. Szabó Magda regénye, Élet és Irodalom, 1958. március 28.

„

86

tiszatáj

dó narrátor jelenléte, továbbá azt is, hogy a szereplők tudattartalmai nem kizárólag monológok formájában jelennek meg a regényszövegben, illetve, hogy a narráció a külső fokalizáció
módszerével is él a külső eseménysorok ábrázolásának, illetve a cselekmény továbblendítésének érdekében. Vagyis itt nem arról van szó – mint azt Nacsády állítja cikkének utolsó bekezdésében –, hogy a szerző a regény végén módosítani kényszerül a módszerén, hiszen
a műre kezdettől fogva jellemzőek az egymást kiegészítő, összetett narrációs technikai eljárások.
Béládi Miklós a Freskóban alkalmazott modern regénytechnikai megoldások tekintetében
Marcel Prousthoz, Virginia Woolfhoz, Thomas Mannhoz, illetve André Giraudoux-hoz hasonlította Szabó Magda írásművészetét. A társadalom irodalmi műben való bemutatása elsődleges fontosságú szempont a kritikájában, s ő is azon az állásponton van, hogy Szabó Magda
ennek, valamint az írói világlátás kifejezésének szolgálatába állította a modern írói eszközöket; az időrétegek egymásra építésének módszere révén bontakozik ki az író világnézetét
hordozó társadalmi folyamat ábrázolása a regényben, mely „a kibontakozás reális és helyes
társadalmi távlatát is tartalmazza”.13 Zay László ezzel szemben a Theologiai Szemlében publikált írásában – melynek megírását elsősorban nem a mű művészi elemzése motiválta – azon
a véleményen volt, hogy Szabó Magda írói módszere a kritikai realizmusra emlékeztet, annak
ellenére, hogy írói szemlélete és meggyőződése kétségkívül őszintén szocialista. „A kritikai
realizmusnak a szocialista realizmussal való elegyedése érezhető többek között művének
abban a […] tulajdonságában is, hogy alig van kitekintése a jövő felé…”14
Rákos Sándor a Népszabadságban publikált kritikájában (1958. június 3.) arról ír, hogy
Szabó Magda verseinek kiadásakor nyilvánvaló volt, hogy a szerző egyszer eljut odáig, hogy
„a társadalmi jelenségeket ne csak szubjektíven, hanem objektíven is vizsgálat alá vegye –
műfaji meghatározással élve: a líra után epikát írjon.” A regény cselekményének ismertetését
követően kiemeli, hogy bár Szabó Magda „látja és elítéli azokat a jelenségeket, amelyek ma
már embertelenül anakronisztikusak”, azonban a főhősnő nem rendelkezik határozott jövőképpel, és nem a szocialista értékrend szellemében választja a családdal szemben a szegény,
de tiszta lelkű idős szolgát, hanem elvi okokból. Érdekes módon Lengyel Balázs írásának
egyes szempontjai itt is megjelennek, ám nem a „női” és „férfi” irodalom bináris kategóriáinak viszonylatában. A szerkesztés képességének hiányát ugyanis Rákos Sándor nem a női
írókhoz rendeli, hanem az egész magyar prózairodalomra kiterjeszti, s bár ő is megjegyzi,
hogy a Freskó annyira érett alkotás, hogy akár a szerző sokadik regénye is lehetne, a bravúros szerkesztést és érettséget nem „férfias” erényekként határozza meg. A kritikus egyetlen
kifogása az, hogy Annuskát nem ábrázolta elég kritikusan a szerző, ám ez a tény véleménye
szerint „súlytalanná válik a jelentős eredmények mellett”.
Rónay György a Vigilia folyóiratban (1958/6) szintén az írói mesterségtudás fegyelmezett biztonságát, s a hangszerelés fölényes gyakorlottságát méltatta, ám az írói jellemzés kapcsán hangsúlyozta, hogy bár az a modern regény egyik legjelentősebb vívmányaként értékelhető, Szabó Magda művének megjelenése idején már elvesztette vívmány-jellegét. Ezúttal is
előtérbe kerül az a vélekedés, mely szerint a szerző által alkalmazott írói technika (több
szempontúság, a szereplők belső világának közvetlen bemutatása) a hiteles valóságábrázolást segítette elő, s Rónay szerint ebben rejlik a Freskó modernsége is.
13
14

BÉLÁDI Miklós, Szabó Magda: Freskó, Kortárs, 1958/6, 944.
ZAY László, Szabó Magda: Freskó, Theologiai Szemle, 1958/6–7, 311.

2017. október

87

„

Nagy Péter az Irodalomtörténet folyóiratban publikált kritikáját (1959/2) azzal a problémával indította, hogy vajon miért olyan csekély azon nőírók száma a magyar irodalomban,
akik saját koruk „»férfi«-irodalmának szintjén alkotni képes[ek]…” A „kivételes írónőnek”
tartott Kaffka Margit ebben a kontextusban kerül ismét előtérbe. De míg Lengyel Balázs írásában a Kaffka-párhuzam alapvetően a férfi írókéval egyenrangú, mégis „nőies” regényt alkotó írónő kivételességének hangsúlyozására szolgál, addig Nagy Péter kritikájában már a korés valóságábrázolás kérdése is előtérbe kerül a két szerző művészete kapcsán. A kritikus
ugyanis a párhuzamot azzal a megállapítással folytatja, hogy „a Freskó alig kétszáz oldala
szintén egy réteg: a vidéki magyar értelmiség jelen századközepi széthullásának – megsemmisülésének és megújhodása csíráinak – a regénye”. Azonban nem csak Kaffka Margit írásművészetét említi ennek kapcsán. „Lehetetlen észre nem venni azt a belső korrespondenciát,
amely Németh László Égető Észtere és Szabó Magda Freskó-ja között van.” A tematikai hasonlóság ellenére azonban azt is hangsúlyozza, hogy a két mű alapvetően más narratív eszközöket alkalmaz a vidéki értelmiség társadalmi státusának ábrázolására, hiszen míg Németh
László klasszikus, diakrón módszerrel jeleníti meg az említett jelenséget, addig Szabó Magda
„a múltat nem objektív folyamatában, hanem a különböző szereplők pillanatnyi tudatán keresztül […] tükrözteti”.15 Azt is üdvözlendőnek tartotta, hogy a szerző a modern regény eszközeit – legfőképp a belső monológot – nem valamiféle „abberált pszichológia”, hanem az
emberi és társadalmi valóság megközelítésének szolgálatába állította, rámutatva arra, hogy
„a jelen világa egy szebb és tisztább emberi jövő ígéretét hordozza”.16Az alkotás módszerének modernsége véleménye szerint abban rejlik, hogy a történeti ábrázolást pillanatképekből
bontja ki, „mely […] percbe-rögzítettségében sűríteni tudja az egész történelmi folyamatot”.17
Nagy Péter leginkább William Faulkner hatását véli felfedezni Szabó Magda művészetében,
ám az eltérésekre is felhívja a figyelmet. „Faulknernél a monologue intérieur eluralkodása
nem egyszer a világ szolipszista látásának kifejezésévé általánosult; míg Szabó Magdánál ellenkező szemlélet kifejezési eszközévé lesz.” Az ellenkező szemlélet „a valóság összetettségének, sokarcúságának szimultán látásához és kifejezési vágyához” kötődik, mellyel nem egy
„általános igazságot” akar kifejezni a szerző, hanem az emberi és társadalmi valóság megközelítési eszközeként alkalmazza.18
A siker magyarázata és az elődök keresése
A polgári gyökerekkel rendelkező Szabó Magda első regénye egyfelől azért kapott kiemelt figyelmet a marxista kritika részéről, mert cselekménye a „szocializmus építésének első, nehéz, eredményekkel s hibákkal terhelt” időszakának (1949–1953)19 idején játszódik, másfelől pedig azért, mert művében a kortárs társadalmi folyamatok egyik időszerű fejleményéről
(a polgári réteg felszámolódása) számolt be lélektani hitelességgel, realista igénnyel, modern
művészi eszközökkel, valamint az ábrázolt réteg iránti szimpátia nélkül.
A regény befogadásában két tényező játszott fontos szerepet. A bírálók egyfelől a tudatábrázolási módszerek (belső monológ, nézőpontok variálása) alkalmazásának sikerességét
15
16
17
18
19

NAGY, i.m., 301.
Uo., 303.
Uo., 303.
Uo., 303.
Kis magyar irodalomtörténet, 333.

„

88

tiszatáj

az e technikával megvalósítható ember-, társadalom- és valóságábrázolás hitelességén, s a
mondanivaló kifejezésének sikerességén mérték le, másfelől pedig a narrációs technikai
megoldások, a szerkesztésmód és az alakábrázolás vizsgálata révén próbálták meg elhelyezni
a szerzőt a magyar és világirodalmi viszonylatban. A lineáris történetszervezés megtörése, illetve a már említett lélektani ábrázolásmódok tekintetében elsősorban Virginia Woolf, James
Joyce, Marcel Proust és William Faulkner regényírói módszerével hozták kapcsolatba a szerző – ezeket a művészi eszközöket nem „másoló”, hanem saját alkotói tevékenységéhez igazító
– írásmódját.
Szabó Magda regényének magyar irodalmi viszonylatban való elhelyezésekor az elemzők
egyfelől hangsúlyozták a vidéki polgári-értelmiségi réteg társadalmi és erkölcsi hanyatlásának tematizálását, másfelől pedig az ebből a rétegből kikerülő, a megváltozott körülmények
hatására különböző boldogulási utakat kereső nőalakok lélektani folyamatainak ábrázolását.
A társadalmi réteg felszámolódásának megjelenítése kapcsán a „legnagyobb magyar realistaként”20 számon tartott Móricz Zsigmondban találták meg az egyik elődöt, ám azt már a későbbi, összefoglaló igényű munkákban is hangsúlyozták, hogy Szabó Magda csak az ábrázolt
jelenség és alakok tekintetében köthető Móriczhoz, ugyanis az ábrázolás mikéntjét tekintve
már inkább a móriczi örökség elvetőjeként (mivel a huszadik századi nyugati irodalom újításait használta fel) határozható meg.21
A fentebb említett jellemzők kapcsán két másik szerző neve is felmerült; a „kivételes aszszonyíróként” (és női elődként) számon tartott Kaffka Margité, illetve a (dzsentri-réteg széthullásának ábrázolása tekintetében) „Móricz örökébe lépő” Németh Lászlóé, akiknek írásművészetét a társadalmi változások női szempontú, s az alakok pszichés folyamatainak megjelenítésére nagy hangsúlyt fektető ábrázolásmódja okán kapcsolták Szabó Magdáéhoz.
Mindezek a későbbi összefoglaló jellegű írásokban és munkákban lecsiszolt kijelentésekben
öröklődtek tovább, például ily módon:
„Ezen az úton [Németh László-i lélektani realizmus] indul el Szabó Magda is, ennek a realizmusnak a
folytatója („pszichológiai realizmusnak” is nevezik) […] [és] akárcsak nagy elődje, s bizonyos mértékig szellemi rokona, Kaffka Margit […] ő is belülről ad hírt arról a vidéki, polgári-értelmiségi rétegről,
amelyet több-kevesebb szál fűz a pusztulása utolsó stádiumához érkezett dzsentrihez […]”22

A Freskó – illetve a szintén 1958-ban publikált Mondják meg Zsófikának című ifjúsági mű
– kritikai sikerének betetőzését jelentette az írónő számára az 1959-ben neki ítélt József Attila-díj.23 Ugyancsak a regény sikerének tekinthető az is, hogy Szabó Magda az Írószövetség –

20
21

22

23

Kis magyar irodalomtörténet, 184.
Ez az értelmezők szerint abban nyilvánult meg, hogy a szerző a „városibb” polgári irodalomhoz (a
Nyugat későbbi nemzedékeihez, Krúdyhoz, Prousthoz, Joyce-hoz) kötődött, s a huszadik századi
modern regénytechnikák (lélek- és időábrázolást érintő újítások) segítségével jelenítette meg a vidéki-dzsentroid értelmiségi réteg hanyatlását. CSETRI Lajos, Vázlatok Szabó Magda regényírásáról,
Tiszatáj, 1971/1., 64–65.
ERDŐDY Edit, Realista hagyomány és belső monológ Szabó Magda regényeiben, Literatura, 1974/3,
110.
A díjat a következő indoklással ítélték oda Szabó Magdának: „Könyveiben […] nyoma sincs sem
egyéni sérelmektől sugallt, sem kérészéletű divatokat követő naturalista ellenzékiségnek, humanista
álcájú, ám lényegében kisstílű szenvelgésnek, magánemberkedésnek, időtlenségbe menekülésnek.
[…] Okos és bátor realista prózájának állandó és természetes lírai, érzelmi színezője a saját személyi
ügyein túlnőtt és éppen ezért a mindennél nagyobb és fontosabb szocialista igazságot érzékelő em-

2017. október

89

„

melyből azonban férjével, Szobotka Tiborral ellentétben korábban nem zárták ki –, illetve az
annak újjáalakulását előkészítő bizottság tagjai közé került,24 s hogy alkotását az alakuló gyűlésen beszédet mondó Darvas József azon művek között említette,25 melyek az irodalmi életben tapasztalható fejlődés megindulásáról tanúskodnak.
Az őz fogadtatása
A Freskó kritikai sikerének okán óriási várakozás előzte meg Szabó Magda új regényét, mely
mindössze egy évvel később, 1959-ben jelent meg a Szépirodalmi Könyvkiadó gondozásában.
Nagy Péter a Magyar Nemzetben publikált kritikájában (1959. április 18.) üdvözölte a
színvonalban, művészi erőben és bravúrokban bővelkedő regényt, melyben a szerző a Freskóban nyújtott írói teljesítményét is felülmúlta, fokozta. Úgy véli, hogy Szabó Magda nem
esett az elvont pszichologizálás hibájába, mivel a főhősnőt emésztő gyűlölet születésének körülményeit társadalmi környezetben, a modern realizmus művészi eszközeivel ábrázolta.
Bessenyei György a Kortársban megjelent kritikájában (1959/5) az egyszerű nyelvvel és
narrációs eszközzel megjelenített bonyolult lélek hiteles rajzát méltatta, s azt, hogy a szerző
rá tud mutatni a lélektani jelenségek társadalmi determináltságára. E determináltság kapcsán Rousseau-t említi, s kijelenti, hogy Szabó Magda mint „a szocialista társadalom írója” a
Freskóban megmutatta, hogy „az ember eredendően jó, de ez a jóság csak a szocialista társadalomban tud majd a maga teljességében kibontakozni. Itt ennek a fordítottját látjuk, az eredendő jóság összetörését és eltorzultságát”.26 Olvasatában tehát Az őz értékét az adja meg,
hogy a szerző általa képes rámutatni arra, hogy a szocialista társadalom előtt létező világ milyen mértékben volt képes megrontani az eredendően jónak született embert, akinek életén
és világlátásán már a társadalmi átalakulás sem tudott változtatni.
Rónay György a Vigiliában publikált cikkében (1959/7) azt az álláspontot képviselte,
hogy bár Az őz látszólag nagyobb társadalmi anyagot ölel fel, a Freskó töményebb és keményebb társadalmi anyaga összességében mégis sokkal jobb regényt eredményezett.27 Megállapította, hogy a két művet a szerző lényegében azonos technikával írta,28 s hangsúlyozta,
hogy az idősíkok váltakoztatása lélektani tekintetben sokkal hitelesebb, mint a lineáris történetvezetés, ugyanakkor nehezményezte a regény túlságosan szabályos szerkezetét, az asszociációk irányította elbeszélésmódot,29 a főhősnő nem elég intenzív cselekedeteit, illetve azt,
hogy a kizárólag Eszter szűrőjén keresztül megismert szereplők nem elég plasztikusak.
Azonban nem említi a Freskó és Az őz elbeszélés-technikájának igen szembetűnő eltérését,
mert kizárólag a az alkotások szerkesztési módjára koncentrál; Az őz esetében ugyanis műfa-

24
25
26
27
28
29

ber közös ügyünket helyeslő és vállaló igenje.” i.k. [IMRE Katalin], József Attila-díj, Élet és Irodalom,
1959. május 8., 4.
A bizottsági tagok névsorát az Élet és Irodalom tette közzé. (1959. május 15.)
DARVAS József, Irodalmunk helyzetéről, Kortárs, 1959/10, 580.
BESSENYEI György, Szabó Magda: Az őz, Kortárs, 1959/4, 788-789.
RÓNAY György, Az olvasó naplója [Szabó Magda: Az őz], Vigilia, 1959/7, 429.
Uo., 430.
Uo., 431.

„

90

tiszatáj

ji értelemben vett belső monológról beszélhetünk, szemben a Freskóval, mely az egyes szám
harmadik személyű narrációs technikákkal (elbeszélt monológ, pszicho-narráció)30 operál.
Héra Zoltán a Népszabadságban megjelent írásában (1959. június 2.) társadalomkritikai
szempontból közelített a regényhez. Társadalmilag jelentős írói cselekedetként értékelte azt,
ahogy a szerző a sznob polgár „típusának” a lélektanát mélyrehatóan feltárja, s megmutatja a
„»művelt polgárság« szellemi púpjait, emberi, erkölcsi torzulásait”. A megírás módját viszont
nem tartja megfelelőnek, mivel a téma jellegéből és a kor összefüggéseiből adódóan a szerzőnek az Eszter-féle magatartás művészi tagadását, s „az eszteri erkölcs erőteljes írói megsemmisítését” kellett volna megvalósítania. A szerző nem elég egyértelmű állásfoglalása véleménye szerint az osztályhelyzet által meghatározott olvasatok létrejöttének kockázatát
hordozza magában. A kritikus a „haladó, demokratikus érzelmű” olvasó egyetlen helyes értelmezési magatartásaként Eszter elítélését határozta meg.
Sz. Szabó László az Alföld folyóiratban publikált írásában (1959/5-6) ugyancsak társadalomkritikai vonatkozásban vizsgálja a regényt: a főhősnőt érzelmi szörnyeteggé torzító társadalomnak és kornak a kritikáját olvassa ki a műből. A regény tudatábrázolási technikáját –
a női lélek aprólékos bemutatása okán – Kaffka Margit, illetve James Joyce, André Gide és
André Maurois írói eljárásaihoz hasonlítja. Szabó Magdát az értelmiség írójának tartja, a mű
alakjai pedig szerinte azért valószerűek, mert az alkotásnak az elsődleges valóság az alapanyaga. Sz. Szabó megemlíti továbbá a regény intellektualitását, ami miatt véleménye szerint
csak az iskolázott olvasók tudják igazán élvezni és értékelni a könyvet.
Csertői Oszkár az Élet és Irodalomban publikált írásában (1959. július 10.) kiemeli Az őz
líraiságát, s Szabó Magda írásművészetét Kaffka Margitéhoz hasonlítja azon az alapon, hogy
mindketten képesek észrevenni az élet apró jelenségei között a lényegtelennek tűnő, mégis
jelentős részleteket. Sz. Szabó Lászlóhoz és Héra Zoltánhoz hasonlóan ő is a pusztuló társadalom és a múlt felelősségét hangsúlyozza Eszter életében. A főhősnő lelki sérülésének tragikumát abban látja, hogy még a társadalmi átalakulás sem hozta el számára a reménység és
boldogság élményét, s ez determinálja a régi „polgári társadalommal” való „pusztulásra”.
„Ebben az ítéletben, a múlt életképtelenségének dokumentálásában rejlik Szabó Magda művének maisága…” [Kiemelés az eredetiben.] A regény narrációs technikájának definiálására ő
is a belső monológ meghatározást használja, ám ezt a terminust a korábban megjelent Szabó
Magda-művek (Mondják meg Zsófikának, 1958; Freskó, 1958) narratív megoldásaira is kiterjeszti, s nem hangsúlyozza kellően az elbeszélésmódbeli különbségeket. Az asszociációs
technika alkalmazását azért méltatja, mert így a szerző hatásosan megmutatja Eszter deformálódásának folyamatát, ám a mű mondanivalója véleménye szerint – a hiteles valóságábrázolás ellenére – lehetne „eszmeileg egyértelműbb”.31

30

31

Dorrit Cohn nyomán. COHN, Dorrit, Transparent Minds. Narrative Modes for Presenting Consciousness
in Fiction, New Yersey, Princeton University Press, 1978, 14–15.
Héra Zoltán – Csertői Oszkár kritikájára reagálva – vitatta, hogy Az őz főhősnője tragikus alak volna,
mivel a népi demokráciától minden elismerést és lehetőséget elnyert, mégsem tudott élni az új társadalom nyújtotta lehetőségekkel. Az „eleve elrendeltetés” kérdésének kapcsán Csertőivel – aki kálvinista determinációt észlel a könyvben – vitatkozva azt állítja, hogy „ez nem a valóságon változatni
akaró realizmus szemlélete, hanem a kényelmességé, a misztikáé. Az egyébként igen tehetséges Szabó Magda – sajnos – nem annyira változtatni akar, mint inkább vigasztalni.” HÉRA Zoltán, Encsy Eszter és „tragikuma”. (Megjegyzés az Élet és Irodalom kritikájához), Népszabadság, 1959. július 12.

2017. október

91

„

Mint fentebb láthattuk, már az alkotás 1959-es kritikáiban körvonalazódtak azok az ideológiai alapú fenntartások (az eszmei egyértelműség és a főhősnő kellő mértékű bírálatának
hiánya), melyek az Élet és Irodalomban több héten keresztül zajló „hátranézés-vitához” vezettek.
A vitát Hermann István írása (1960. június 17.) indította el, melyben Az őz, illetve az Iskola a határon című regényeket a „hátranézés irodalmának” példáiként határozta meg. Véleménye szerint e művek szereplői olyan provinciális alakok,32 akik az egykori világuk visszatérésében reménykednek, mivel az új fejlődés minden perspektívát elzárt előlük. Úgy gondolja, hogy a történelmileg jelentéktelen alakok belülről való, nosztalgiáról tanúskodó – a provincializmus elleplezésére szolgáló –, nyugati modernisztikus irányzatok írói megoldásaival
való megjelenítése helytelen, s csak a szatirikus ábrázolási mód (mely azonban Az őz esetében az én-forma miatt eleve kizárt) révén lehet föléjük kerekedni, melyet egy „distanciált
szemléletű énregény” formájában tart megvalósíthatónak.
Néhány héttel később publikált cikkében (1960. augusztus 5.) Mihályi Gábor hangsúlyozta, hogy bár Az őz nem hibátlan remekmű, hiányosságaként mégsem a Hermann által említett
szatirikus ábrázolás, hanem a kellő mértékű bírálat hiánya róható fel. Véleménye szerint bizonyos mértékig szükséges a szerző azonosulása a főhőssel, ám az „énforma túlzott elharapózása ellen hadakozni kell”, mert ez a forma nem teszi lehetővé a valóság szélesebb összefüggéseinek ábrázolását. Hermann-nal ellentétben úgy látja, hogy Az őzben nem a dzsentriábrázolás a lényeges (pusztán arról van szó, hogy Szabó Magda egy hozzá közelálló nőtípust
teremtett meg), ezért a regény problematikussága számára nem ebben, hanem a pszichológiai jellegű problémák előtérbe helyezésében, s a problémák társadalmi konkretizálásának hiányában nyilvánul meg, mert a mű ebben a formában csak részigazságokkal tud szolgálni.
Ugyanebben a számban Nagy Péter sem értett egyet Hermann állításaival, s úgy vélte, a művészi élmény intenzitásában és az alakteremtés erejében Szabó Magda és Ottlik Géza alkotásai a Hermann által említett Erdős László és Szobotka Tibor regényei felett állnak.
Szabó Magda és műve e vita kapcsán Koczkás Sándornak a – vita hátterét is megvilágító –
cikkében (1960. november 4.) tűnik fel ismét azon írók (Ottlik Géza mellett Tamási Áron,
Kodolányi János, Illés Endre, Vas István, Rónay György, Tatay Sándor és Thurzó Gábor) neve
között, akiktől az irodalomkritika az alkotói módszerek korszerűsítését, illetve a realizmus
írói technikáihoz közelítését várta el. Kiemeli, hogy a szocialista perspektíva elsajátításához a
múlttal való szembenézés szükségeltetik, melynek tagadással kell kezdődnie. A Freskó véleménye szerint „a polgári kötöttségek ellen fordult, s a történelem törvényeinek szükségszerűségét érzékelteti”, továbbá ebben a regényben „a bírálat motívumait az író személyes csömöre, szabadulási vágya táplálta a »középosztály« belülről ismert képmutatásával és hazug
erkölcsi normáival szemben”. Az őzben (és az ebben az évben megjelenő Disznótor című regényben is) viszont már a szerzőnek az elvont, „örök típusok” megalkotására való hajlandó-

32

„Móricznál a démonikus vonzású magdalénák, annák stb. nem a regény mindennapjaiban jelennek
meg, hanem egy bizonyos távolságteremtés teszi az alakjaikat átláthatatlanul démonikussá. Mai irodalmunk bizonyos alkotásaiban [a szerző itt Szabó Magda regényére (is) utal – K. R.] viszont a démonikus úriasszony problémája az ábrázolás centruma. A vámp a közelség sőt testközelség ellenére
démonikus marad, mivel belülről ábrázolják. Így válik a démonizmus révén a regény és a dráma még
provinciálisabbá.” HERMANN István, A hátranézés irodalma, Élet és Irodalom, 1960. június 17., 5. [Kiemelés az eredetiben.]

„

92

tiszatáj

sága mutatkozik meg, így ebben a műben a „női démoniság társadalmilag le nem horgonyzott”, és a főhősnő gyűlöletének ábrázolása eltörpül a társadalmi harc tematizálása mellett.
A hangsúlyok áthelyeződése és a viszonyítási pontok kijelölése
Az őzet ért ideológiai alapú fenntartások szervesen kapcsolódtak össze olyan poétikai kérdésekkel, melyek főként az egyes szám első személyű elbeszélésmód és a valóságábrázolás viszonyának összefüggését érintették. Az én-elbeszélés alkalmazását a hősnővel való túlzott
azonosulás jeleként értékelték egyes kritikusok, mely nem teszi lehetővé az Encsy Eszter által képviselt dzsentri réteg kritikus, távolságtartó megközelítését, s hanyatlási folyamatának
hiteles bemutatását. Az egy évvel korábban megjelent Freskót így azért látták a bírálók „hitelesebbnek”, mert abban Szabó Magda egy több szereplő tudatábrázolására épülő elbeszélésmódot alkalmazott, s az egyes alakok, generációk sorsán keresztül mutatta be azokat társadalmi és történeti folyamatokat, melyek végül a felszabadulás utáni társadalmi változásokhoz vezettek.
Az őz narrációs technikájának vizsgálatakor az értelmezők figyelmüket elsősorban nem
elbeszéléspoétikai kérdésekre összpontosították (mivel egy típus lélekrajzát nyújtó, illetve
társadalomkritikát közvetítő eszközként kezelték) így ebben a kontextusban fel sem merült
például az a kérdés, hogy az élete során végig hallgató és „maszkokat” viselő Eszter gondolatai miért pont egyes szám első személyű elbeszélésben, s egy meglehetősen paradox beszédhelyzetben (a monológjának címzettje halott) fogalmazódnak meg. Nem a hősnőn keresztül
megvalósuló narráció önreflexív jellegét vizsgálták, hanem csak a tartalmát és annak korhoz
kötöttségét, mely az elemzők akkori álláspontja szerint a gyermekkor eseményeinek ábrázolásában sokkal hangsúlyosabban nyilvánult meg, mint a cselekmény felszabadulás utáni
években játszódó részeiben. A szerző ezért véleményük szerint nem tudta kellő erővel megjeleníteni a társadalmi átrendeződés nyomán megindult változásokat, melyek bemutatását a
szocialista értékrendet, eszméket magáévá tevő íróktól elvárták.
A marxista esztétika és irodalomtudomány – mint a fentebbi példákból is láthattuk – a
realista regény elvárásrendszerét vetítette rá Szabó Magda alkotására (és más irodalmi művekre is), s mivel a prózanyelvre alapvetően a valóság leképezésének eszközeként tekintettek, így ebbe a koncepcióba a szereplők által képviselt, egymást ellenpontozó erkölcsi kategóriák (Eszter – démon; Angéla – angyal) értelemszerűen nem voltak beleilleszthetőek.
A világnézeti egyértelműséget, a valóságábrázolás hitelességét és a szereplők, valamint a
társadalom megjelenítését illető fenntartások ellenére a Freskó mellett Az őz vált viszonyítási
ponttá a hatvanas években megjelent Szabó Magda-regények (Disznótor, 1960; Pilátus, 1963;
A Danaida, 1964; Mózes egy, huszonkettő, 1967; Katalin utca, 1969) értékelésekor. Ennek a
megváltozott viszonyulásnak több magyarázatát is feltételezhetjük. Az egyik a regény tudatábrázolási módját érinti, melyben a korabeli elemzők nem a tudat kiszámíthatatlan működését tükröző, az individuumot előtérbe helyező – leginkább a nyugati, „polgári” írókra (Virginia Woolf, William Faulkner, James Joyce, Marcel Proust stb.) jellemző – írói technikát látták,
hanem olyan, asszociációk és emóciók által irányított elbeszélésmódot, mely a múlt társadalmilag motivált eseményeinek realisztikus megjelenítését tette lehetővé. A bírálók megítélése szerint tehát Szabó Magda a modern tudatfolyam-regények írástechnikáit a realista korés társadalomábrázolás szolgálatába állította.

2017. október

93

„

A másik magyarázat – mely a mű megjelenését követő, összefoglaló igényű írásokban is
megjelenik33 – határozott intenciót tulajdonít a gyerekkori események plasztikusabb ábrázolásmódjának; e szerint a szerzőnek a regény megírásával a dzsentri származású értelmiségiek két világháború közötti nyomorúságos élethelyzetére, illetve a megváltozott társadalmi
viszonyokhoz való alkalmazkodásuk akadályozottságára (az ötvenes évek politikája) való figyelemfelhívás volt. Bár ez a magyarázat nem cáfolta meg a szocialista társadalom, illetve az
osztályharcok nem elég erőteljes megjelenítését számon kérő bírálatokat, mégis enyhíthette
őket azáltal, hogy a regényben érvényesülő olyan szociális vonatkozásokra hívta fel a figyelmet, melyek a polgári réteg kritikus és távolságtartó szemléletét előíró irodalompolitika miatt nem az elsődlegesen tematizálandó kérdések közé tartoztak. Ezzel összefüggésben
ugyancsak magyarázatként szolgálhat az is, hogy a bírálók többsége Eszter lelkének torzulásában a fennálló politikai rendszer által igazságtalannak és embertelennek nyilvánított polgári társadalom felelősségét hangsúlyozta, vagyis a vidéki polgári-értelmiségi réteg bírálatát
olvasta ki a szövegből.
A későbbi recepció az előbb említett okokból kifolyólag Az őzet már nemcsak a szerző
írásművészetének karakteres vonásait kialakító műveként értékelte, hanem olyan alkotásként is, melyben „a realista kor- és társadalomképet a lélektani analízis felől megközelítő alkotásmód” nyilvánul meg,34 s melyben a Freskóhoz hasonlóan, „a jellemvonások, vágyak és
törekvések […] társadalmilag át- meg átszőtten motiváltak…”35 Ennek megfelelően a későbbi
Szabó Magda-regényekkel foglalkozó kritikai írásokban Az őzet művészileg értékesebb,36 írói
tündöklésként37 határozták meg az értelmezők.
A Freskó és Az őz tehát, mint azt a recepciótörténeti áttekintésünk során láthattuk, kiemelt figyelmet kaptak a hanyatló polgári-értelmiségi rétegből származó asszonyhősök lélektani ábrázolása és a társadalomkritikai szempontok kapcsán, melyek révén egy magyar
prózairány (Kaffka Margit, Németh László) folytatásaként, s a kortárs magyar irodalom meghatározó műveiként kezelte őket az irodalomkritika.
A kritikai írások vizsgálatát követően felmerülhet a kérdés, hogy vajon Szabó Magda témaválasztásai és utalásai valóban a szocializmus mellett való kiállásáról tanúskodnak? Úgy
gondolom, hogy ezek mögött nem politikai elköteleződést kell gyanítanunk, hanem egyfajta
írói tudatosságot és elővigyázatosságot, mely lehetővé tette számára az irodalmi életbe való
visszatérést és jelenlétet, s mely abban nyilvánult meg, hogy mindig annyi utalást helyezett el
a regényeiben, hogy a cenzorok ne köthessenek bele a szövegeibe, hogy a kor irodalompolitikája ne a rendszert ellenzők táborába sorolja. Ezt a magyarázatot támasztja alá az is, hogy a
szigor enyhülésével párhuzamosan a szocialista realizmus szellemében megkövetelt tematikai elemek és utalások egyre kevésbé meghatározók a műveiben. Nagyrészt ez volt az oka a
bírálók azon vélekedésének, hogy a későbbi művek már nem érik el az alkotói pálya első regényeinek színvonalát, mivel a szerző közösségi problémák helyett az egyén magánéletére
33

34
35
36
37

Például: „A felszabadulás után ezek a rétegek – mint Eszter példája is bizonyítja – az új társadalom
hívei lehettek volna, ha az ötvenes évek politikája ezt nem tette volna lehetetlenné.” A magyar irodalom története 1945–1975, szerk. BÉLÁDI Miklós, RÓNAY László, Budapest, Akadémiai, 1990, III/1–2,
739–740.
Áttekintés tizenöt év magyar irodalmáról (1957--1972), Literatura, 1974/3, 77.
CSETRI. i.m.,64.
TAXNER-TÓTH Ernő, Szabó Magda, Jelenkor, 1968/4, 365.
BENEDEK István, Egy írónő tündöklése és A Danaida, Kortárs, 1964/11, 1839.

„

94

tiszatáj

hatást gyakorló élményeket vizsgálja, nem a társadalmi harcot és közösségi problémákat tematizálja, s hogy a jelen társadalmi háttere csak elmosódottan van jelen a szövegben. Ezekben a bírálatokban tehát számos olyan szempont tért vissza, mely a viszonyítási ponttá emelt
Az őz esetében is felmerült, s mely a poétikai kérdéseket a hiteles valóságábrázolás megvalósításának kontextusában, illetve annak alárendelve tárgyalta. Mindezek ellenére elmondható,
hogy már a korabeli irodalomkritika is felismerte, hogy Szabó Magda két regénye – melyeknek értéke az ideológiai nyomás megszűnését követően is maradandónak bizonyult – a huszadik századi magyar irodalom alakulástörténetének jelentős és megkerülhetetlen művei
közé tartozik.

mérlegen

KOVÁCS KRISZTINA

„Coelho idézet
a meghívókra”
KARÁCSONYI ZSOLT: A K RÍM

Orpheusz Kiadó
Budapest, 2015
112 oldal, 3000 Ft

Most, amikor a kultúrpolitikai diskurzus vissza-visszatérő
tárgya a Kárpát-medencei Tehetséggondozó Nonprofit Kft.
ténykedése, az Orbán János Dénes nevével fémjelzett transzközép irányzat kánonbeli helyét is rendre érintik esztétikai
kérdéseket firtató megszólalások. Nehéz elkerülni a szubjektivitás csapdáját pro és kontra, kérdés, hogy képesek vagyunk-e művészetelméleti és közéleti szempontokat külön
kezelni, miközben az irodalomtól a morális állásfoglalásokat
is elvárjuk folyton, talán joggal.
A transzközépről és alkotóiról éppen ezért most nehéz
indulatok nélkül beszélni, de nem volt ez másképp az irodalomtörténet korábbi korszakaiban sem. A Nyugat körüli finanszírozási kérdésekről, a lap és a mecenatúra kapcsolatának történetéről tudható, ugyanígy személyes megbántottságok és sérelmek krónikája. Az obligát Babits-József Attila viszony, a Hatvany-Osváth párbaj a lap esztétikai invenciói és
az egyéni sértettségek miatti összetűzések legismertebb legendái.
Ha nem is szükséges érinteni e kritikában az Előretolt
Helyőrség alkotói kapcsán a jelenlegi szekértáborokhoz tartozás kérdéseit, az mindenesetre tanulságos, hogy egy irodalmi csoport tagjai hogyan látnak rá saját identitásukra,
összetartozásuk tudatára.
Karácsonyi Szabadnap című, kizárólag e-könyvként megjelent versválogatásának Utószavában a szerzői portré részeként ezt olvashatjuk: „A kortárs magyar költészet középnemzedékéhez tartozó Karácsonyi Zsolt az 1990-es évek
transzközépnek nevezett fiatal erdélyi költőgenerációjával
indult, és bár sok minden rokonítja őt a másoké mellett Orbán János Dénes, Sántha Attila, Fekete Vince, Farkas Wellmann Endre, Lövétei Lázár László nevével jelzett irányzattal,
csoportosulással, a pályakezdéstől egyre hangsúlyosabban
önállósuló és esztétikailag is elkülönülő lírája sajátos helyet

„

96

tiszatáj

jelöl ki számára az irodalmi térben.”
Még ha a csoporttól való függetlenedés igényét jelentik is be ezek a sorok, a kritikus már
csak olyan, hogy a csoportosulás tendenciáit sorjázza mániákusan, ha kérik tőle, ha nem.
Tény, hogy Karácsonyi költészete, ahogy a Szabadnap ars poeticájában olvasható, „a maszkok, alteregók, (költő)szerepek felvétele és állandó cserélgetése, a világ- és a magyar irodalmi hagyomány mozgatása, újraírása” felől közelíthető meg leginkább. Ezek az álarcok és szerepek határozták meg legjobban, tették egyedivé az egész transzközép lírát, ahogy legkitartóbb kritikusuk, Fried István „a szabvány honfibún” túlmutató egységként értékelte tűpontosan egykor a mozgalom egyik leglényegesebb esztétikai pillérét.
Az pedig nem von le semmit a kezdeményezés értékéből, hogy úgy tűnik, egymástól függetlenül persze, az egyes lírikusi teljesítményekből elfogyni látszik a lendület, érzésem szerint legalábbis fogyatkozik a transzközép líra poétikai ereje. Orbán János Dénes újsütetű viszszatérése a szépirodalomhoz (nyilvánvaló politikai okait az irodalmi pálya újraindításának
most ne firtassuk) nem tudta megközelíteni a Hümériáda erejét. Karácsonyi kötetei azonban,
eddig legalábbis hozták a megbízható minőséget. Ennek fényében is csalódás, hogy A Krím
kicsit erőtlenebbnek tűnik, mint az alkotó korábbi kötetei.
A témául választott táj, a Krím félsziget ‒ amellett, hogy nem lehet most nem az érte is folyó véres polgárháború aktuálpolitikai dimenzióira gondolni ‒, valóban az orosz kultúra vágyott és megtalált édenkertje. Földrajzi fekvése és változatos éghajlata a Paradicsom konnotációit kapcsolja hozzá, miközben históriája, a nagyhatalmak ütközőzónájaként élt mindennapjai drámai konfliktusok krónikája. Úgy tűnik azonban, éppen e természeténél fogva alkalmas mindenfajta, akár az erdélyi irodalommal kapcsolatban működtethető invenciózus
vagy éppen közhelyes poétikai alakzatok felmutatására. A Krímhez az európai kultúra számos ikonikus vizuális élménye kapcsolódik: Roger Fenton krími háborúban fotózott képei,
különösen a leghíresebb, A halál árnyékának völgye (1855) a szenvedés infernális helyeként
szemlézik a térséget. Ahogy Ovidius száműzetése, és itt született költeményei, amelyek láthatóan Karácsonyi kötetére is nagy hatást gyakoroltak, visszatérő momentumai az élhetetlen és
elhagyandó hely metaforájaként körberajzolt tájnak. A versekben Erdéllyel azonosított Krím
a világirodalomban persze a kiűzetés toposzai mellett a befogadás, a szülőföld otthonosságának konnotációival is bír. A Krím líráiban ugyancsak gyakran felbukkanó Adam Mickiewicz
nemcsak és nem elsősorban a lengyel nemzeti és hazafias identitás megteremtőjeként, a
bárd-szerep felvállalójaként áll előttünk, hanem a Krími szonettek (1825) szerzőjeként, aki a
számkivetettségben is képes beleveszni a táj szépségeibe és a kulturális sokszínűségbe.
A kötet első ciklusa, az Egy hét falun a Turgenyev-hommáge alapjáról elindulva vezeti el a
lírai szubjektumot és az olvasót ebbe a valóban hallatlanul izgalmas térbe. A gyűjtemény nyitóverse, a Táj megnyitása ennek megfelelően enumerációként gondolja el a mágikus hely
megközelítésének aktusát, összefoglalva mindazt, ami e locus kulturális kontextusához kapcsolódhat: „de várhatóan hosszú ősz dorombol,/és kiolvasható a házsorokból,/hogy nem lesz
háború, és nem lesz béke sem.” (7.)
Az első rész szövegei a fentiek szellemében bogozgatják tovább a kilátástalan és elhagyhatatlan terep poétikájának szálait. A Vidéki képeslapok például így: „hogy neki itt kell élni vidéken, ebben a tájban,/ebben a lassú mocsokban, ebben a szívet szárasztó/örök zuhanásban,
ahol nincs az a kocsma, ami percre akár,/de megmenekít.” (10.) Az első egység darabjai
emellett diszkrét vagy kevésbé rejtett stílusparódiák, a Medáliák vagy A szoba költői képei a
klasszikus modernségből és az Újholdas hagyományból egyaránt építkeznek. Az első egység

2017. október

97

„

legerősebb pillanata mégis Az ötödik pont, az Egy mondat a zsarnokságról átirata. A rabság
egyetemességéről szóló költeménynek ugyan sikerül elkerülni a parttalan pátosz csapdáját,
sajnos nem mondható ez el a kötet más szövegeiről. A Doktor Zsivágó szétnéz, összedől, a Zöld
ló, fehér mezőben vagy az Azték nyár, az inka szerelem itt-ott suta rímeiken túl nagyobb figyelmet nem tudnak kelteni. A Király Lászlónak ajánlott Csak voltunk szlemmerek, szándéka
szerint a költői indulást lezárni hivatott, a villoni fenegyerek szerepet felvállalni akaró törekvés, ám szokványos képei ( „kóborolva az Erdély nevű utcán…” (46.)), közhelyes konklúziói
halvány másolatai a valamikori ajtóbetörő, felforgató „helyőrséges” hangnak.
A gyűjtemény központi pillérének szánt második rész, a Félsziget-ciklus Mickiewicz már
említett krími szonettjeinek inspirációját evidenciának tekinti. A lengyel romantika kitüntetett alakja megkapó érzékenységgel fedezte fel annak idején számkivetettsége helyében a
szenvedélyesen szerethető új hazát. Karácsonyi ciklusában ez az újraírásra és folytatásra valóban érdemes gondolat sajnos ugyancsak direkt módon mutatkozik meg. A Peremvers sorai
nem is hagynak sok teret az olvasónak e szimbolika felfejtésére: „Erdélyország egy félsziget,
Erdélyország a Krím nekem.” (52.) A vers még ennél is kínosabb sorokkal folytatódik, éppen
abba az irányba tolva el a valamikori magabiztos vegytiszta iróniát, ahonnan a transzközép
elmozdulni igyekezett: „Erdélyország egy félsziget, de csónakom sincs énnekem./ Erdélyország egy félsziget: ez most a kényszerképzetem.” (56.)
Az Argó a moszkvai kikötőben, a Ma már nem jutok el a Krímbe vagy a Kaffa az Ovidius,
Mickiewicz és mások által bejárt imaginárius Krím körberajzolását tűzi ki célul. Ebben az elszánásában is hektikusan teljesít, Az Erdély nevű tenger újfent a hazafias líra gyengébb hagyományát mozgósítja: „Az Erdély nevű tengeren hajózom,/ha felszáll a köd:/ellátok a Nyulak szigetéig.” (68.)
Azt viszont gyorsan hozzá kell tenni, hogy a gyűjteményt záró ciklus versei a formát a
létösszegző, ontológiai tétekkel egyesítő megoldásaikkal szerencsére újabb erős pillanatokkal tudják megörvendeztetni az olvasót. Az utolsó rész, az Idegen anyag versei közt egy-két
igazán kiváló is akad, például a Lezárt szabadvers, a lét határain elmerengő lírai én kínjait
könnyű kézzel felskiccelő magabiztos összegzés: „Ma elférek egy lezárt szabadversben, mert
kijutottam/minden súly alól.” (73.)
Karácsonyi Zsolt legutolsó kötete szofisztikált, remek versek és gyengébb, akár Paulo Coelho tollára való sorokat is bőven tartalmazó lírák gyűjteménye. Kérdés, sikerül-e a továbbiakban átlépni a túlcizellált, öncélú formai bravúrokon és újra mélységgel megtölteni a minoritás beszédmódjaira épülő „transzközép hazafias” költészetet.

„

98

tiszatáj

BAKONYI ISTVÁN

És kész a trilógia
PETŐCZ ANDRÁS: AYSA

Fekete Sas Kiadó
Budapest, 2016
274 oldal, 3200 Ft

Napjainkban vannak, akik az un. nagyregények elmúlásáról
beszélnek, de úgy tűnik, hiába. Hiszen más szerzők is írtak
mostanában nagyregényeket, hogy csak Esterházy Pétert
vagy Jókai Annát említsem. Közben eszembe jut többek között Hász Róbert remek műve, A Vénusz vonulása is. Olyan
korban születtek ezek az alkotások, amelyben nem az olvasás
az első helyen álló időtöltés, és az irodalmon belül is inkább
más műfajok a népszerűek. (Bár gyakran látok középiskolások kezében is vaskos köteteket, ha nem is mindig a legművészibb fajtából…)
Petőcz András kísérlete, regénytrilógiája mindenképpen
egyedinek számít. Akár témaválasztását, akár pl. időkezelését tekintve. Nem is tudhatjuk, pontosan mennyi ideig játszódik a három rész. (Az előző kettő az Idegenek és a Másnap.) A harmadik regényből megtudjuk, hogy Aysa mögött
majdnem egy évszázad húzódik meg, nyolcvanhat esztendős,
amikor a történet véget ér. Hosszú évtizedekig tart a háború,
a terror, a rabság. Meghatározhatatlan helyen, országban,
földrészen. Valahol a Földön…
S ez a világállapot bizony meglehetősen lehangoló. Ugyanakkor nagyon hiteles, ha például a világ valóságának újabb
korszakaira tekintünk. Hitelességét növeli a személyesség.
Furcsa és összetett helyzet ez, hiszen az író igyekszik távolságot tartani, de ugyanakkor az egyes szám első személyű
elbeszélés mintha kissé ellentmondana ennek a törekvésnek.
„Belebújik” hősnője belső világába, és egyértelmű, hogy
olyan sorsot és történéseket mutat be, amelyeket ő nem élhetett át. (Vannak itt klasszikus világirodalmi és magyar példák is a múltból. Például Flaubert Bovarynéja vagy Németh
László Iszonya.) Alkotó képzelete viszont nagyon is átélhetővé, befogadhatóvá és hitelessé teszi művét. Akár a brutális
terrorról, akár az embertelen lágerviszonyokról, akár a szexrabszolgaság szörnyűségeiről, a perverzitásról és a szadizmusról olvasunk. Az abszurditás hihetetlenségéről és hihetőségéről.

2017. október

99

„

Természetesen nem ez a döntő, hanem sokkal inkább a szenvedés és a megalázottság, a
kiszolgáltatottság. Abban a történetben, amelyben egy képzeletbeli háború végét és a háború
utáni egy hónapot írja le a szerző. Az Idegenekben Annaként megismert kislány itt már öregasszony, és így tekint vissza a múltra. Miközben szinte egyetlen célja nem lehet más, mint a
túlélés. A három mű között egyértelmű hát a folytonosság, de az is fontos sajátosság, hogy
egyenként, önálló regényként is befogadható mindhárom rész. Az olvasó számára az is érthetőbbé teszi ezt az egyébként könnyű olvasmánynak aligha tekinthető regényfolyót, hogy időközben a világban számos olyan esemény történt és történik, amelyek kísértetiesen hasonlítanak a megírt világhoz. Elég, ha a szíriai háborúra, a fokozott terrorveszélyre vagy éppen a
nyugat-európai nagyvárosok ellehetetlenült viszonyaira gondolunk. És a folyamatos manipulációkra, a szított viszályokra, rendszerek külső megdöntésére és az azt követő káoszra.
Persze az Aysa, a Másnap és az Idegenek bemutatta valóság is vízió, csak éppen nem elképzelhetetlen vízió. Szerzője költő (is), de műve ízig-vérig epika. A hagyomány és a megújítás jegyében, hasonlóképpen ahhoz, ami költészetének fejlődésvonalára is jellemző. Az is jellemző, hogy milyen mottók állnak a könyv élén. Albert Camus, a Krónikák könyve és Lukács
evangéliuma. Ez is összevethető versesköteteinek újabb vonulatával, A megvénhedt Istennel
épp úgy, mint az …és arcára álarcot teszen cíművel. Itt Lukácstól azt idézi: „Nem azért jöttem,
hogy az igazakat hívjam, hanem a bűnösöket a megtérésre.” (Lukács evangéliuma, 5,32.) Jézus
szavai a leglényeget célozzák meg a regény világára vonatkoztatva is. Szerves folytatása ez a
Krónikák könyvében foglaltaknak egy rendkívül bűnös világban. Bűn, bűnvallás, megbocsátás.
Így lesz a leghangsúlyosabb az evangéliumi üzenet. Vagyis: csak a jézusi út lehet a megoldás a
világ számára, csak éppen a világ többsége ezt aligha vallja. Annak az útja pedig ez, aki fölvállalta a keresztet, a kereszthalált az ember bűneiért. Tisztán és ártatlanul. És ez a tisztaság és
ártatlanság ismeretlen az Aysa alakjai számára. A Megváltó tette ellenére megváltatlan emberiség tán legnagyobb dilemmája rejlik itt.
A történet temetői jelenettel kezdődik, lírával átitatott, szép mondatokkal. A temetői
gondnok szavai:”…a virág a halál termése. És olyankor, amikor már nem számít az élet, az
emberi élet, olyankor legalább ezt a termést, ezt meg kell becsülni.” A „szomjúhozó lelkek” világa jelenik meg itt, a temetői rend pedig a rendetlen világ egyik szép szigete. A nyolcvanhat
esztendős Aysa gondolatai jól illenek ebbe a miliőbe. „Voltam ebben a temetőben már fiatal
lányként is. Akkor azért jöttem, hogy megkeressem az egykori barátnőm, Amélie sírját. Most,
nyolcvanhat éves öregasszonyként, megint csak ezért jöttem.” Egy megtört öregasszony sorsának körvonalai ezután rajzolódnak ki. Aztán egy szögesdróttal körülhatárolt tábor a helyszín. Egy másfajta „rendé”. Aminek nem sok köze van a temetői rendhez. Nem oly természetes, hanem az emberek által létrehozott szörnyű viszonyok színhelye. Olvashatunk rejtélyes
körülményekről, egy ismeretlen ország barakkjairól, ahova az asszonyt az un. felszabadító
katonák hozták. Merenghetnénk akár a „felszabadítók”-féle szóhasználat tartalmairól is. Történelmünkben is sokszor használt szó és fogalom ez, és tudjuk, mit hoztak a következmények…
Így hát egyszerre időtlen és földrajzilag meghatározhatatlan minden, ugyanakkor az olvasó sok mindent be tud helyettesíteni. Itt Petőcz András mindezt a főhősnő szájába adja, s a
sivársággal adekvát nyelven szól Aysa. A rideg világot puritán nyelven, egyes szám első személyben mondatja el a főhőssel írónk. A bemutatott életjelenségek és a stílus között szinkronitás van. A táborról-táborra vándorló élet sivársága jelenik meg előttünk. Az egyik kulcsszó
a „barbárok”, joggal. Tulajdonképpen az Aysa tipikus háborúellenes regény, a borzalmak föl-

„

100

tiszatáj

mutatásának segítségével, a kínok kimondásával. A trilógia harmadik része egyben összegzés
is, a főhősnő az eltűnt idő nyomába ered emlékezésével. Olyan világ ez, amelyből a növények
és az állatok is kihaltak, még a patkányok is eltűntek. „Amióta a katonák elmentek, semmilyen lénnyel nem találkoztunk, sem emberrel, de állattal sem. Persze, patkányokkal sem. És
ami igazán ijesztő, hogy még madarak sincsenek.” – olvassuk egy helyütt.
Ugyanakkor különös, hogy Aysa bízik a katonákban. Azokban, akik megerőszakolják,
megalázzák, akik fizikai és lelki fájdalmat okoznak neki. Gondolkodására ez (is) jellemző: „A
férfiakkal végül ki lehet jönni. Mert úgyis mindegyik férfi ugyanazt akarja. Ha van férfi, aki vigyáz rám, akkor ő enni is ad. Ezt gondolom magamban. Miközben csak fekszem az ágyon.
Éhes vagyok, nagyon.” Kegyetlen valóság ez, s erre az is „rímel”, hogy „ha nem zabálod meg a
patkányt, ők zabálnak meg téged”. S bizony, az olvasó már-már beleszédül a rengeteg borzalomba. Petőcz így, kegyetlen eszközökkel szembesít bennünket azzal, amit el kéne kerülnie
az emberiségnek. Azzal is fölerősödik a szándék, ahogy a különböző idősíkok, történések
egymásba ölelkeznek.
Így lesz nagyon összetett a történet, a cselekmény. S bár a hely és az idő meghatározhatatlan, azért sok árulkodó jelre találunk rá. Jelenkorunk terrorizmusa, fanatizmusa, barbarizmusa ott van a háttérben. Az „egyetlen vallás” köntösébe bújó gonosztevők nagyon is ismerősek a XXI. század elején. A mindenkori civilizáció ellen támadók ördögi tettei, érzéketlenségük, gyilkos ösztöneik. Gondolhatunk akár a délszláv háborúra, az arab világban okozott
káoszra, a diktatúrák szétverése után létrejött totális anarchiára. Visszatérve a regényre: és
Aysa „biztonságérzete” akkor is döbbenetes, amikor áruba bocsátja testét, s amikor különféle
szadomazo akciók áldozatává válik. Olyan bugyrok ezek, melyek aligha fokozhatók. Petőcz
András igen érzékletesen, nagy képzelőerővel írja le mindezt, és már-már a végső határokat
feszegeti. Tegyük hozzá: gyakran az olvasó türelmének határát is… Ugyanakkor el kell fogadnunk, hogy mindezt másképpen aligha lehet hitelt érdemlően bemutatni. A trágár világgal a
trágár beszédmód az adekvát, ha tetszik, ha nem!
Aysa számára egyetlen érték maradt: az előzőekben is emlegetett öregember kézirata.
Azt olvassa, ha van rá lehetősége. S azt rabtartói sem veszik el tőle. A különös az, hogy majd
az un. felszabadítók viszont elveszik… Mindenesetre ez a kézirat az értékőrzésnek is szép jelképe. Az öregemberhez fűződő kapcsolat az egyetlen múltbeli kapcsolat, amelyet az író kifejt.
„Én egyedül csak az öregembernek mondtam el, hogy Aysa az igazi nevem. És ő akkor magához ölelt, mint aki ismer.” Az emlékezés különös pillanata ez, ritka, boldogság-közeli állapot.
Kivételes, talán csak egy, Barbara nevű sorstárshoz hasonlítható. Ez az utóbbi, bensőséges viszony a barakk világában alakul ki a két nő között, a szeretetre vágyók lelkében. Olyan helyzetben jelentenek egymásnak támaszt, amelyben a betegekre halál, kivégzés vár. Így végzi
egy másik rabtárs, Rebeka is. Visszatérve az öregemberre: sok kérdés nyitott marad vele
kapcsolatban. Például az, hogy elképzelhetően ő Aysa apja. Kéziratának stílusa egyébként
szöges ellentétben áll a regényével. Lírai és meditatív próza, miként Petőcz más prózai alkotásai is: lírával is átitatva. Az avantgárdon iskolázott, majd klasszicizálódó alkotó hangja.
Ám megesik, hogy a „kisfőnök”, a nőket folyamatosan megalázó Steve is lebukik, és csúf
halál vár rá. Miként a koncepciós perek áldozataira a történelem különböző szakaszaiban,
akár a francia forradalmi terrortól Hitler, Sztálin vagy Rákosi koráig. Steve az, aki csokival
ajándékozza meg Aysát, a szexrabszolgát a szolgáltatás fejében, és ő az, akit később nyilvánosan lefejeznek a táborlakók szeme láttára. Narancssárga ruhája és a kivégzés módja ugyan-

2017. október

101

„

csak ismerős a világháló korában. Ilyen pillanatokban meglehetősen konkrét a regény utalása, képzettársítása.
Nem vitás, hogy az Aysa (és az egész trilógia) korunk legégetőbb gondjait tárja föl a széppróza eszközeivel. A vallási köntösbe öltöztetett terrorizmus, a tömeggyilkolás, az aljas ösztönök, a szörnyeteggé vált hatalom, a józanság pusztulásának idejét mutatja meg igen kendőzetlenül, gyakran polgárpukkasztó módon. Ám tegyük hozzá: néhol fölcsillan a remény is,
legfőképpen az öregember kéziratának tartalmaival. Az igazsághoz tartozik persze, hogy nem
ez a fő vonala a történetnek. Vörösmarty Mihály híres nagy versének, Az embereknek a refrénje is ott cseng az ember fülében: „nincsen remény, nincsen remény”. S a rá rímelő „az ember sárkányfogvetemény”… És idekívánkozik Petőcz András regényének egy részlete: „Jönnek olyan katonák, akik kiszabadítják a foglyokat, és ezt az egész világot, amit a fekete ruhás
fegyveresek létrehoztak, amiben mindenkit meg akartak gyilkolni, akik nem az ő hitük szerint
tisztelik az Istent, így mondja Rizpa, ezt az egész világot ezek az új katonák elpusztítják azt a
világot, és visszaállítják azt a világot, ezek Rizpa szavai, amelyik régen volt. És ezt persze Aysa
nem érti, nem is értheti.
Aztán igazán bonyolult a tábor felszabadításának néhány pillanata is. Itt sem más a vezérlő erő, mint Gersom, az öregember írása. A reménységről, a „levegővételről”, a gyűlöletnélküliségről. És Aysa számára, öregasszony-korában a végső, regényzáró mondat: „Öregasszony
vagyok, az igaz, de egy kicsit még van jogom élni.” Akárhogy is: fölemelő befejezés. Akkor is,
ha tudjuk Kálmán C. György szavaival, hogy: „…soha sincs vége…”

„

102

tiszatáj

BOLDOG ZOLTÁN

Amikor a versnek vulvája van
VÉCSEI RITA ANDREA : EGY REGGEL FUTNI KEZDEK

Műút-Könyvek
Miskolc, 2016
92 oldal, 2100 Ft

Vécsei Rita Andrea kötetéhez nehéz hozzájutni, én is pdfként olvasom, ezért írásomat hazugság lenne könyvkritikának nevezni. A másik dolog, amit fontosnak tartok hangsúlyozni, hogy férfi olvasó vagyok, Vécsei Rita pedig nő. Ezen a
tényen az sem változtat, hogy megpróbálom őt lírai énnek
nevezni, magamat meg befogadónak, kritikusnak, recenzensnek. Hazugság lenne a távolságtartó, elemző beszéd, az
irodalomban erőltetett elemző, objektivitást sugalló hang, a
semleges nem, pontosabban a nem semlegessége. Maga a borító (szintén pdf-ben kaptam) és a belív is felkínálja a szerzőnek és szövegeinek, tehát a versekben megszólaló beszélőnek az összekapcsolását, a vallomásos megnyilatkozást. Ezt
erősíti, hogy a következő ígérettel lépünk be a könyvbe: Vécsei Rita Andrea Egy reggel futni kezdek.
Az, hogy egy könyv borítóján egy nő neve olvasható, még
nem jelenti azt, hogy a kötet és a benne szereplő szövegek is
ilyen neműek lennének. Ezeknek a verseknek azonban vulvájuk van. S előszeretettel mutogatják. Amikor nem mutogatják, akkor is többségében nőiesek. Nőként viselkednek. Társadalmi nemük tehát egyértelműen az. Sőt mintha éppen
azon dolgoznának, hogy az eddig költészet ábrázolta gyengébbik nemet bátrabban mutassák be: erősebbnek, uralkodóbbnak, „férfiasabbnak”. Például így: „Nem akarnak mást
igazán, jól / megbaszni, és ennyi. / De arról csönd van, / hogy
előtte te basztad meg őket.” (Irány)
Ez az iránymutatás már a kötet elején egy merész azonosítással kezdődik. A megszólaló női hang Jézus figurájával
mossa össze magát, akinek egy-egy stigmája egy-egy (vagy
egyetlen) férfihoz, a velük (vagy a vele) való feltételezett
szakításhoz kötődik: „Öt sebem egyike te vagy.” (Jelölt dolgok
istenei) Ha viszont a nő Jézus, a férfiak a cím és a refrén alapján egyidejűleg két fogalommal hozhatók kapcsolatba. Egyrészt isteni figurákká válnak, másrészt ők lesznek a nőKrisztus fájdalmának okai. A provokatív keresztény értelmezés lehetőségét többször megerősíti a kötet, például a kezdő

2017. október

103

„

verset követő Arámival vagy a jóval később olvasható stációk cíművel, ahol a megszólalónak
a hatvanötéves anyjához fűződő viszonya a téma, azaz a nőiség két időbeli állomása kerül
egymás mellé. Ebből is látható, hogy a kötet versei erőteljesen kimozdítják a nőt a lírában betöltött megszokott szerepéből.
Mert mi történik a költészetben? A nő általában múzsa. Valahol hallgat a távolban, meszsziről gyűlölik és/vagy szeretik. Ha mégsem múzsa, hanem szerző, akkor gyakran olyan lírai
alannyá válik, akiről eldönthetetlen, hogy nő vagy férfi. Egyáltalán nem vagy csak elvétve reflektál nőiségére, mert talán nem ez a probléma érdekli, hanem egy egyetemes kérdés. Ritkán
olvashatunk női szerzőtől a nőiségről, női problémákról, legyen az szerelem, mint Szapphó
Édesanyám, nem perdül a rokka című versében vagy akár a magány érzése Czóbel Minka
számos alkotásában. Ritkán találkozik egymással a szerző biológiai-társadalmi neme a szöveg reflektált nemével. Verset menstruálni például nem láttam – eddig. „Nem vagyok nő, ha
combomon folyik a vér.” – tudniillik, akkor a férfi nem létesíthet vele nemi aktust, tehát nem
tudja szexuális értelemben nőként kezelni, legalábbis a Jelölt dolgok istenei című vers egy lehetséges olvasata szerint.
Ez a lehetséges olvasat viszont azt mutatja, hogy helyenként egy erőteljesen sztereotip
férfiképet vázol fel Vécsei Rita Andrea költészete. „Kávét főzni, fénymásolni, kiverni neki, nem
gondolkodni.” – így jelennek meg a feltételezett férfi vágyak a Borderline-ban, amely (címe is
mutatja) erősen radikalizálja a női megszólaló mentális állapotát. Máshol Szindbádhoz válik
hasonlóvá a maszkulin figura, aki Majmunkának hívja a nőt, s cserébe ezt kapja: „Ó, te gazember, kiáltok mindig, amikor belép.” (Arámi)
A férfi és a nő közötti különbséget a Sacrificium című költői példázattal ábrázolja a kötet,
egy sziklamászás során így érzékelteti, milyenek egymáshoz képest: „A nőnek nehéz volt
másznia, / csak hátranyúlt / kivette, / és eldobálta, ami terhére volt. // A férfi szirtről szirtre
ugrált, / nyújtotta szép, finom kezét, / hogy ne maradj el tőlem, istenem. // Nem vett magára
súlyt, és nem adott / színes házakról képeslapot, / amije volt, nem szórta szét. // Inkább egy
várfal hűvös tövében ült, / nézte, ahogy távol a másik hátradől, / puhán, a semmire.”
A férfi az erős, a jelenben élő, a nőre várakozó, a kényelmes. A nő a gyenge, a praktikus, a
jövőre is gondoló, a gondoskodásra szoruló, a lemaradó. Talán nem véletlen, hogy a vers vázolta nemi szerepek éppen a vallásos műfajjal és egy mitologikus retorikával kapcsolódnak
össze. A kötetben olvasható alkotások nagy része azonban ennek a viszonynak a radikális
kimozdítására törekszik. Többek között az ilyen formában megszólaló női hanggal: „nyílj ki,
ordítottad, nyalj ki/gondoltam, érdes vagyok és forró, / mint a kemence, ahol kiégettek, / mi
vagy te hozzájuk képest, karom / csípőmhöz szorul, combjaim/ egymáshoz, köldököd csodálatos, / oda célozz, ha van botod”. (terrakotta)
Mi ez, ha nem pornó? – tehetnénk fel a kérdést, de a választ egy másik vers (melramosquidproquod) rögtön meg is adja. „[P]ornót néztem a neten / mindenféle kategóriából lehetett
választani, / az animalról eszembe jutott az albertina/ jó kis kiállítás tavaly ősszel”. A vers
végén sikerül összekapcsolni a pornót a magas művészettel, miközben a szöveg szépen átformálja azt a sztereotípiát, hogy a férfiak mind disznók. Tudniillik ezek szerint a nők is. Vagy
egyikük sem, és a kötet csak a maga természetességében mutatja be a vágyakat, amelyek a
párzástól (ez szintén Vécsei szóhasználata) a művészetekig terjednek, s ugyanúgy megvannak a nőben, mint a férfiban.
A csalódott, megsebzett, elhagyott nő pozíciója csak egyik vetülete a versekből körvonalazódó feminin figurának. A megszólaló ugyanis a többi nőhöz képest is definiálja magát, és

„

104

tiszatáj

ennek során reflektál a testiséggel kapcsolatos problémákra, amely meghatározza a saját
alakjához való viszonyát is: „hatnak rám. kölcsönösen hatunk egymásra. / j.-t zavarja a melle.
lefelé néz, mondja. / megmutatja. jóképű a plasztikai sebész. / nevetgéltek, amíg a vonalakat
rajzolta.” (a barátnőim) A kötet azonban az előzőekhez hasonlóan nem ítélkezik a jelenség, a
plasztikai beavatkozások, a botoxozás fölött. Inkább az zavarja, hogy a barátnői meg akarják
fosztani a széppé válás lehetőségétől, azaz a testi kérdés lelki, lélektani dimenzióját, magát az
önzést helyezi a vers középpontjába.
A test a legtöbbször csak apropó a lélekről való beszédre, és a kötet gyakran azt tükrözi:
az érzések nemileg meghatározottak. A nőiség meghatározza a pornó, a magas művészet, tehát az esztétikum befogadásának módját. Ha valami, akkor ez Vécsei Rita Andrea kötetének
egyik provokatív olvasata. Fontos neki a nő, a hozzá kötődő sztereotípiák, de mégsem kizárólag ezekkel harcol, hanem magáról közöl esettanulmányokat. S közben képet kapunk arról,
hogyan látja a férfit, jelen (ön)vizsgálat mellékszereplőjét.
Vécsei Rita Andreát azonban a nő mint határhelyzet is érdekli. Ez az átmenetiség jelenik
meg a Maori című versben, ahol a szöveg megvezeti az olvasót a női test reakciói segítségével. Miközben egy férfi énekel a háttérben, egy női masszőr kényezteti a nőt, aki úgy ír érzéseiről, mintha egy férfival szeretkezne. „Nem tudom eldönteni, király vagy hercegnő.” – olvashatjuk a zárlat előtti sorban.
Az idegen nők sorsa iránti vonzódás legkidolgozottabb esettanulmánya a Születésnap, egy
idegen asszonyé című. Itt maga a lírai én is elidegenedik saját anyanyelvétől, és annyira közel
kerül az ábrázolt idegen asszonyhoz, hogy a szöveg végén oroszra vált. Ezek az alkotások is
bizonyítják, hogy Vécsei Rita Andrea helyenként kiváló poétikai megoldásokkal lép túl a költészetben megszokott nőábrázolásokon, és egyik legfontosabb gesztusa, hogy hangot ad az
addig néma, távolból figyelő figuráknak, az ő érzéseiknek.
A nő egy idő után elkezd átalakulni anyává, akit a fiáért való aggodalom késztet arra,
hogy megvizsgálja saját anyaságának történetét: „A fiam testébe nyúlnak, most nyúlnak bele.
/ Várom, milyen lesz, amikor először meglátom. / Majd átölelem. / Amikor megszületett, úgy
szóltak rám, hogy átölelhetem.” (Bevágások) A fiú a kórházban traumatikus témája különös
családáradást indít el a kötetben, egymás után jelenik meg az anya, a nagypapa, a nagymama
és a Dédi. A kötet befelé forduló attitűdje nosztalgikusra vált, és előkerül a nagymama Doxa
karórája, maga az órás, végül a megszólaló mögött körvonalazódni kezd a kislány katicás
fürdőnadrágban, a hasára csöppenő lével és a szüzesség elvesztésével. Mintha a kötet eleji nő
a múltba kiterjesztve jelenne meg, vagy akár a nőiség a maga személyes történetiségében
kapna új jelentést, és megadná a hátterét a felnőttkori érzéseknek.
A nőiséggel sokrétűen, kimagasló érzékenységgel foglalkozó kötet néhány zavaró gesztust is tesz. Az egyik, hogy túl okosnak szeretné mutatni magát, és ezzel erősen behatárolja,
leszűkíti saját – verseskötetről lévén szó egyébként sem túl széles – közönségét. Gondolok itt
a három mottóra (Kun Árpádtól, Vlagyimir Szorokintól és Szív Ernőtől), amelyek leginkább a
szerző tájékozottságát bizonyítják a kortárs magyar irodalomban, és egyfajta önlegitimációs
stratégiaként is értelmezhetők. Tudniillik Vécsei Rita Andrea kijelöli, kinek a nyomdokain halad, és ezáltal a kánonban már az ő neve is megjelenik a #kunárpád, #szívernő és #szorokin
kifejezésekre kattintva. Ezzel együtt azt sugallja az olvasónak, hogy jelen szerzők műveihez
kapcsolódik a sajátja, így kilencven oldalnyi verséhez magas küszöbként több mint ezer oldal
előszöveget kapcsol. Ez jelen kritikuson kívül a közolvasót is hasonlóan frusztrálhatja, és inkább sznob attitűdnek tartható, mint a műveltségből adódó eleganciának.

2017. október

105

„

A másik zavaró gesztus a nyelv töredezettsége, amely zakatolóvá és olykor monotonná
teszi a kötetet. A rengeteg írásjel, a közbe- és hátravetések, a kihagyások és lezáratlanságok
magyarázhatók a megszólaló lelkiállapotával, sőt a futással, a rohanással mint a szaggatott világérzékelés forrásával, de ilyen gyakran és zsúfoltan alkalmazva kevésbé olvasóbarátak. Ezt
helyenként ügyesen ellenpontozza a szerkesztés, például a kopákábáná esetében, amikor a
tánc válik szövegszervező erővé, az írásjelek elmaradnak, nem akadályozzák a versáradást,
amelyígy az Egy reggel futni kezdek egyik legkellemesebb, legkönnyedebb darabjává válik. De
ugyanígy megfelelő helyen pihenhet meg a szem az ugyanúgy című vers gördülékeny, központozás nélküli, a témához jobban illő felépítése miatt.
Vécsei Rita Andrea kötete hiánypótló darabja a kortárs magyar irodalomnak, ahol gyakran felmerül a vitatéma: létezik-e női irodalom. Az Egy reggel futni kezdek olvasása után nehéz azt mondani, hogy nem. A hiánypótlás azonban ilyen alacsony példányszámmal, a kötet
nehéz hozzáférhetőségével groteszk állításnak tűnik. Így csak reménykedhetünk abban, hogy
az egyébként is a politikai támadások középpontjába került genderstudies keretei között valaki Szabó T. Anna, Tóth Krisztina vagy Varga Melinda hasonló, a nőiségről beszélő versei
mellé teszi Vécsei Rita Andrea könyvét, amely alapján kiderül, hogy egy női versnek nemcsak
vulvája, hanem jól artikulált, messze hangzó beszédje is van.

„

106

tiszatáj

SZÁNTAI MÁRK

Hajnaltól hajnalig
PÁL SÁNDOR ATTILA: DÜVŐ

Magvető Kiadó
Budapest, 2017
72 oldal, 1990 Ft

Népi és kozmopolita, régi és modern formai és tematikus
összebékítése mindig kockázatos, nagy téteket mozgató vállalkozás. Ilyen nagyívű vállalásnak tartom Pál Sándor Attila
Düvő című verseskötetét, amelyben – kijelölve önnön műfaji
bázisát – „dalok, énekek, balladák és táncok” jelenkori helyzetbe hozásával igyekszik körüljárni a létezés, az identitás
különféle alakzatait.
A vállalkozás már önmagában is figyelmet érdemlő lenne,
ráadásul Pál mindezt magas esztétikai hőfokon, magabiztos
poétikai tudás birtokában képes megvalósítani. Szerencsés
módon sikerül elkerülnie, hogy provinciálissá vagy népieskedővé váljon: inkább csak beemel, felhasznál és újrakontextualizál bizonyos sorokat, motívumokat, folytonosan az olvasónak szegezve a kérdést, hogy van-e mód a hagyomány innovatív módon történő újragondolására? Ebbe a logikába illeszkedik a kötet hátlapján olvasható, a négysoros Táncdalból (10.) származó idézet is: „Nem tudod, ki vagyok. Egy távolba szakadt rokon. / Virágmotívumok a betonfalon.”, amely
már csak azért is szerencsés választásnak tartható, mert bravúrosan magába sűríti nemcsak a kötet hagyományhoz és
modernséghez fűződő kettős ambivalenciáját, hanem a versekre nézvést szintén meghatározó hiány és távolság alakzatait is.
Pál Sándor Attila új kötete bizonyos pontokon kapcsolódni látszik az első verseskönyv (Pontozó, JAK-Prae 2013)
motívumrendszeréhez, a korábbiaknál azonban sokkal szélesebb látószöggel dolgozik, és számos tematikus és műfaji újdonsággal is szolgál. Nem csupán a deklaráltan balladaként
definiált írásokra, de általánosságban véve a kötet szinte öszszes versére igaz a balladisztikus, ellipszisekre épülő szerkesztésmód, amelynek révén mindig egy-egy sorsforduló
és/vagy tragikus pillanat elhallgatása, sejtetése válik feszültségteremtő-kötetszervező erővé. Míg a Pontozó kompozíciója
alapvetően gyermeki nézőpontot kínálva szedegette össze a
családi és a személyes múlt emlékeit a falusi miliőben, a Dü-

2017. október

107

„

vőben a falu és a vidék már inkább absztrakt módon, háttérként jelenik meg. Ez a kötet tematikusan is bővebb, tekintve, hogy bár a Pontozó is tartalmazott szerepverseket, ott mégis a
gyermekkor színrevitele volt a meghatározó, míg az új kötet a megszólaló lírai hangok mesteri cserélgetésén, a nézőpontváltások sokaságán keresztül tud újabb és újabb árnyalatokat
megmutatni.
A kötet pretextusai közül (különösen a természeti és/vagy falusi képeket felvonultató
versekre érvényesnek tartva a következőket) az egyik legfontosabb kortárs életmű talán
Oravecz Imréé lehet, amelyet a tematikus kapcsolatokon túl – falu, gyermeklét, (el)vándorlás
– a jegyzetek sorában az is jelez, hogy a Keserves című verset Oravecznek ajánlja a szerző. Míg
azonban a Pontozó versei között néhol felsejlik a szerzőelőd árnyéka, addig a Düvőben szerencsés módon az Oravecz-lírára nyomokban reflektáló versekben is a szerző valódi hangját
köszönthetjük.
Pál látószöge azért is különösen izgalmas, mert egyszerre tesz bizonyos dolgokat szuperközelivé (több esetben részletekbe menően látjuk pl. a romos tanyát), és mutatja meg a világmindenséget (Hajnali, Bordal stb.). Ez a kozmikus igény, amelyet már az első vers is megalapoz (Hajnali), mozgatja és szervezi a kötet egészét, ez az, ami az elliptikus szerkezetek mellett további dinamizmust, feszültséget ad az egyes verseknek és az ezek összekapcsolódásából létrejövő kompozíciónak. A kötetben nincsenek ciklusok (ahogyan már a Pontozóban sem
voltak), a versek egyetlen grandiózus egységet alkotnak, hajnaltól hajnalig kalandozva a kötet szövegtájain, egyszerre reprezentálva a körkörösség és örök visszatérés alakzatait, valamint mérlegelve egy világnap lehetőségét.
Fontos szerep jut továbbá a kötetben a zeneiségnek, és nemcsak azért, mert a kötet címe
és mottója egyaránt invokál egy ilyen típusú olvasatot, hanem azért is, mert az alapvetően
szabad versekből építkező kompozíció számos darabja a népdalszerű formát és rímelést imitálja. Míg a hátlapon szereplő idézet egyfajta tematikus sűrítményét adja a kötetnek, addig a
Magyar Néprajzi Lexikonból származó mottó tartalmazza a kötet szerkezeti esszenciáját, a
különféle hangok és versformák összjátékát – hozzá kell tenni ugyanakkor, hogy talán kissé
didaktikusan is teszi mindezt, miközben persze a benne foglaltak maradéktalanul érvényesnek tűnnek a kötetegészre.
Az azonos címet viselő versek izgalmas módon kapcsolódnak össze, a műfajmegjelölő cím
révén (Táncdal, Szerelmi dal stb.) ismételten a népköltészet érdekeltségi körébe utalják magukat, ugyanakkor a tartalom és a forma jellemzően a jelenkor, a modernitás szülötte. Ez az
immár sokadik ellentét szülte konstitutív feszültség működik a kötet makro- és mikroszerkezetében, az egyes versek és a teljes kötet szintjén – az azonos cím viszont, bizonyos esetekben nehezíti a versek kereshetőségét, hivatkozhatóságát, még akkor is, ha a tartalomjegyzék
a kezdő sorok megadásával igyekszik az olvasó vezérfonalául szolgálni.
Pál folytonosan játszik az akár szócikkszerűen megragadható, magát egzaktnak mutató
valóság szenvtelennek tűnő leírásával (Virágének [Minta szedése…], Virrasztóének [A temetés…]), valamint az érzékeket megragadó apró részletek és emléknyomok determináló erejével. E kettő mintha folytonosan libikókázna a kötetben, hogy végül mégis csak az érzékek
győzedelmeskedjenek: bizonyítja ezt, hogy Pál a száraz tényeket is képes igazi költészetté
változtatni. Az épített és természeti környezet mintha – a romantikus toposzt idézve – a
„természet könyveként” kínálná olvasásra magát az odaforduló vándor számára: az egykorvolt élet maradványai, a „házanyajegyeket” kirajzoló vályogtéglák (28.) és a falfirkák sokasága mind-mind egy már elmúlt időpillanatra való rámutatásként funkcionál. És mintha a töre-

„

108

tiszatáj

dék, a rom kultusza is újjáéledne a kötet soraiban: csak jelek vannak, amelyek leírhatók
ugyan, de a jelentést kinek-kinek magának kell hozzáértenie (Bujdosóének [Aznap, mikor
megváltozik a szél…], 52.).
Talán az előbbiekből is következik, hogy a hiány az az esztétikai kategória, amellyel legjobban megragadható a versről versre, lírai énről lírai énre vándorló fókusz, amely ezúttal
már nem csupán a megnevezhetőség és megismerhetőség lehetőségeit vonja kétségbe, de
rögtön a kötet elején a létezés egzisztenciális alapélményét is kérdésessé teszi: „Akár lennék,
akár nem.” (7.).A hiány képzetének artikulálásához szorosan kapcsolódik a kozmikus magány
verstárggyá tétele: ennek megfelelően a bujdosás, vándorlás, az egzisztenciális és fizikai értelemben vett otthontalanság, valamint az önkéntes vagy kényszerű távozás által megrajzolt
tapasztalat folytonosan visszatérő motívuma a verseknek. Ez a magány aztán gyakorta
konnotálódik a halál különböző képzeteivel is, hogy a felelősség és megváltatlanság, az emlékezet és feledés dinamikájának lehetőségeit latolgassa.
Különösen érdekesnek tűnnek azok a versek, amelyek egy referenciálisan is rögzíthető
időpillanatba, a Kádár-kor mozdulatlannak tetsző miliőjébe kalauzolják el az olvasót. Az idő
relativizálásának, a folytonos úton levésnek és a soha-meg-nem-érkezésnek jó párdarabja lehet egy olyan korszak verstárggyá tétele, amely – Gothár klasszikus filmjének címét játékba
hozva – a „megáll az idő” tapasztalatának színrevitelében érdekelt. Érzékletes metaforával
indít egyebek mellett a Katonadal („Ez az ország egy visszeres láb:”, 34.), de a tárgykör legexplicitebb példája kétségkívül a Kádár János balladája (42–44.), amelyben a torzított népdalcitátumok, valamint a Kádár utolsó beszédéből származó, politikai beszédként szinte teljességgel értelmezhetetlen, költészetként viszont nagyon is könnyedén hasznosuló idézetek
alkotnak izgalmas elegyet.
Bátor, kísérletező és újszerű hang ez a magyar lírában, különösen dicsérendő a folytonos
ellentétekre épülő kötetegész, valamint annak tematikus gazdagsága és autenticitása. A szerző bemutatkozó kötetével összevetve bizonyosan előrelépésről beszélhetünk: nemcsak a
versek által játékba hozott témák és műfajok mennyiségi növekedése érhető tetten, de egyszersmind minőségi változást is jeleznek a jelentéssűrítő erővel bíró rövidebb, pontosabb
versmondatok. Hogy összefűződhet-e a hagyomány és a modernitás, ha úgy tetszik: népi és
urbánus kultúra, arra a kötet határozott válasszal igyekszik szolgálni – folytonosan érvelve a
változtatva megőrzés jegyében.

2017. október

109

„

T. TÓTH TÜNDE

Túllépve, mégsem eresztve
KÁLMÁN G ÁBOR: A TEMETÉS

Pesti Kalligram
Budapest, 2016
184 oldal, 2990 Ft

A temetés egy utazás története. Ennek konnotációi közül a
szerző a belső-mentális-lelki távolság leküzdésének jelentéskörével játszik el: szűkebb értelemben önmagunkkal, a családi örökségünkkel szembesít, de megnyitja ennek tágabb,
történeti dimenzióit is.
Az idősíkokat váltogatva fejti fel a szerző három generáció egy évszázadon átnyúló történetét. A nagyapa, idősebb
Anderkó feltűnően reprezentáltabb fiánál, aki a főszereplő,
Zsivotzky édesapja. Az apáról így nem sokat lehet tudni, csak
az azonos vonások egy-egy önmagán túlmutató történetbe
ágyazottságának szentel teret Kálmán. Nincs is szükség ennél
többre, hogy az olvasó értse: az önsorsrontás életvitelszerű
gyakorlatának eredője Anderkó, akinek fia is, unokája is a betegségeinek él(t). Ennek fényében az utolsó leszármazottat,
kötöttségekkel és terhekkel kényszerűen számot vető szubjektumként értelmezi a narrátor, legalábbis a felmenők problémáit Zsivotzky nehéz örökségeként láttatja: „Ezt nagyapjától, az idősebbik Anderkótól örökölte. A folytonos nyugtalanságot. Az állandóan haldokló, folyton élet és halál között lebegő Anderkótól, aki mégis megélt nyolcvan évet, bár életének minden egyes lépéséről készült egy kórházi zárójelentés.
[…] Talán az egyetlen olyan ember volt a században, akinek
minden lépése követhető volt.” (14.)
A megkérdőjelezett önazonosság több szinten is felbukkan a regényben, például a földrajzi terek újrarajzolhatóságával-újraértelmezhetőségével fellépő hiányként, a valahová
tartozás lehetetlenségeként: „Zsivotzky gyakran gondolt arra, hogy olyan országban született, ami már nem létezik. Mint
mindig, most is mosolygott, ahogy kinyitva az útlevelet, olvasta az adatokat. Nem sokkal több, mint három évtized, az ő
élete, elég volt ahhoz, hogy lemossák a térképről, átrajzolják,
újraértelmezzék. Nem volt nagy utazó, mégis a harmadik állampolgárságának volt már birtokában.” (30.)
Az állampolgárság ugyanakkor egyféle önigazolás-kérdés
is, az én társadalmi-hatósági legitimizációjának, számontart-

„

110

tiszatáj

hatóságának lehetősége: „Végül mindig kiderül, hogy igenis az vagy, ami olyan papírokon
szerepel, amiket aláírtak, jóváhagytak, iktattak, lemásoltak, hitelesítettek és két példányban
továbbítottak illetékeseknek.” (94.) Jelezve azt is, hogy ebből a rendszerből az egyén kivonható, amelyre Zsivotzky elég meggyőző kísérletet tesz azáltal, hogy mindentől és mindenkitől
elszeparálva zárkózik be hozzávetőlegesen egy évre otthonába. Ugyanakkor sem a távolság a
szülőhelytől, sem a névváltás nem elegendő egy új identitáshoz. Zsivotzkyt az ingerszegény
inaktivitásából a temetést hírül hozó telefonbeszélgetés mozdítja ki, annak ellenére, hogy a
búcsúzás az apától, úgy tűnik, nem tartogat nagy érzelmi megrázkódtatást számára: a fiatalabb Anderkó ugyanis egy erős anti-apa személyiség, akinek halála az életéhez hasonlóan a
groteszk és a szánni való határán billeg. A szerző erős kontrasztot nyújt: láthatóan Zsivotzky
akarva-akaratlanul az előző generációk mintáit alkalmazza saját életvitelére, a temetés és az
azt övező események egyfajta sokkterápiaként hathatnak rá.
Kálmán regényében azonban összefonódik a magán- és a történeti emlékezet, az egyéni
és a kollektív traumák sajátos krónikája. Az idősebb Anderkón keresztül a századra kivetített
betegség-paranoia játék, amely Anderkó születésével (ami egybeesik az első világháború végével) kezdődik: „Rossz tapasztalatai voltak a gyógyszerekről nagyapja, az öreg Anderkó miatt, aki végighaldokolta az egész életét elvesztett gyerekkori gazdagsága, szolgálólánya, a háborútól való félelme és később még sok minden miatt.” (53.)
Az élettörténete egy betegségsorozat látlelete, amely a század nagy részét lefedi, hiszen
annak ellenére, hogy csak pár hetet jósoltak Anderkónak az orvosok, még nyolcvan évet élt.
Bár Anderkó személye talán még Zsivotzkyénál is kifejtettebb a regényben, nem az ő temetésének helyszíne az úti cél, hanem az ő fiáé, Anderkóé, aki a voltaképpeni kapocs személyek,
terek, döntések között.
A temetés pedig nem csak halottbúcsúztatás-értelemben esemény a regényben: túlságosan egyértelműsített is volna az utolsó egyenes ági felmenőtől búcsúzáshoz a családi szokásrenddel való szakítás hozzárendelése. A hegyen, ahol a szertartás zajlik, egy kórház működik
tele olyan emberrel, akik a problémáikat bizonyosan nemcsak képzelik, és akik kezelése tökéletesen társadalmon, történelmen kívül valósul meg – legalábbis amíg a szegről-végről rokon Havril, működtetni tudja ezt a gyógyulást mint opciót kívül helyező teret, amely gyakorlatilag csak az elfekvést szolgálja. Életlehetőségként ez valós tapasztalat Zsivotzky számára,
aki két országhatáron túli otthonában majd’ egy évet töltött depresszióba süllyedve. Ezzel a
bezártsággal rokonítható a kórházi környezet, de utóbbihoz az a tudat is társul, hogy tovább
ez a tér (sem konkrét sem átvitt értelemben) már nem fenntartható.
Ehhez a kimondatlan ráeszméléshez a személyes kapcsolatokban megélt idegenség, ridegség, távolságtartás is hozzájárul: az idegenek kísérteties tekintete, és az ő szemükben
önmaga kísérteties idegenségének felismerése: „Hosszú fekete télikabát volt rajta, egy pillanatra az jutott eszébe, hogy ő maga is egy kísértet.” (48.) A bejárt terekben pedig az üresség
váltja a sötétséget, a szürkeség a magányt. A korhadt, lerobbant, kifakult, ócska semmik határokon átívelő kietlenségről olvasva sokáig nehéz eldönteni, hogy az adott leírás tartalma
vészjósló vagy paranoid: „A csontsovány alak ránézett, majd kérdően a folyosóra. Zsivotzky
arrébb húzódott, halántékában ismét lüktetni [sic!] a vér. Körbenézett, de ekkorra mindenki
eltűnt a folyosóról, csak ő volt ott, meg a csontvázra fogyott alak, a fejük felett vészjóslóan
vibráló lámpafényben.” (62.)
A regény nem is sokáig leplezi, hogy mindezt a lepusztultságot elfogultság volna kizárólag a külvilág sajátosságának tekinteni. Fontos átértékelését mutatja ennek a regénybeli

2017. október

111

„

freudi álom-allegória, amely a tudatalatti működését, a valóságos tapasztalatokat tükrözteti
egymással: „Hiába futott, ahogy bírt, Emmának nyoma veszett, már csak egyedül bolyongott
az ismeretlen pincerendszerben. Mintha csak egy város tudatalattijában járt volna. Oda gyűlik a szemét, a sötétség, azok a holmik, amik fölöslegesek, de nem eléggé fölöslegesek ahhoz,
hogy véglegesen ki legyenek dobva. […] Kiismerhetetlenül kanyarogtak a rég elfelejtett, viszszanyomozhatatlan tulajdonban lévő pincerészeket elválasztó falak, idegesen mocorogtak
rejtekhelyeiken az egerek. Az ott hagyott holmik melankóliája volt mégis a legnyomasztóbb.
Az élet elfeledett kellékeinek vibrálása, amik a halál és temetés köztes időszakában ácsorogtak. Fölöslegessé váltan, de nem kidobva, a felsőbb emeleteken zajló élettérből kiszorítva,
mégsem szüntetve meg. […] Félretéve, hogy majd egyszer, talán majd máskor, talán valaki
más. Túllépve rajtuk, mégsem eresztve el.” (60.)
Az almahéj-szimbolikával együtt (a temetés után, amikor Zsivotzky elhagyja a fenntarthatatlan, funkcióját már be nem töltő kórházat, sok-sok év után felköhögi a nyelőcsövét irritáló
almadarabot) a regény legmarkánsabb vonala egy szembenézés, leszámolás-történetként értelmezhető. Ezzel a családtörténet mindenképp véget ér (már csak azért is, mert Zsivotzky
elvált és gyermektelen), de a személyes történet nem tudni, hova tart mindennek ellenében.
Ugyanakkor a szövegnek nem is ez a tétje: Zsivotzky személyisége, habitusa, maga az örökül
kapott és ezért a megváltoztathatatlannak ítélt betegség-együttes: paranoia, alkoholizmus,
depresszió. Ezt a világot a narrátor kimerítően ismerteti, a történetet pedig az kerekíti le,
hogy a főszereplő lemond róla.

„

112

tiszatáj

GAJDÓ ÁGNES

Lubickoljunk
a Jókai-tengerben!
SZAJBÉLY MIHÁLY: A HOMOKVÁRÉPÍTÉS ÖRÖME.
IRODALOMTÖRTÉNETI TANULMÁNYOK

JATEPress
Szeged, 2016
278 oldal, 3465 Ft

Homokra építeni úgy, hogy ne dőljön össze, ez az igazi művészet. Megszelídíteni a laza szerkezetű talajt olyannyira, hogy
szilárd alapként szolgáljon. Kérdés: lehetséges-e? Ha nem
vagy csak alig-alig, tán kísérletezni sem érdemes. Vagy ha
mégis, sok-sok türelem és nem kevés derű szükséges hozzá,
mert ha netán mégis összedől, megújult erővel és hittel
kezdhetünk neki a munkának újra. Aki irodalommal, irodalomtörténettel foglalkozik, jól ismeri ezt a dilemmát.
A múlttal való foglalatoskodás, a letűnt korok irodalmi
alkotásainak értelmezése, sajátos összefüggésbe helyezése
sokszor valóban a homokvárépítést juttathatja eszünkbe.
Rakosgatjuk egymásra a gondolatainkat, mint kőművesmester a téglákat, de hogy földrengésálló lesz-e a ház, csak később derül ki, ha ugyan kiderül valaha.
A múlt ugyanis nem ismerhető meg igazán, ahogyan a
posztmodern történelemelmélet is rávilágít, s nem is birtokolható. „A múltról többféle, egymással gyakran nehezen
vagy egyáltalán nem összeegyeztethető, a saját maga által alkalmazott komplexitás-redukció alapján mégis érvényes
narratíva hozható létre” – írja Szajbély Mihály A homokvárépítés öröme című kötetének Bevezetőjében. (7.) Úgy véli, a
jelen múlttá válásával párhuzamosan mindig újabb és újabb
narratívák létrehozása szükséges. Ebből kapunk rendkívül
izgalmas ízelítőt, ám olvasás közben ne felejtsük: „Állandó
csak az anyag, az irodalomtörténet-írás médiuma, melynek
komplexitása nem a mi számunkra való – de a miénk az állandó formázás, a homokvárépítés, az éppen érvényesnek bizonyuló megértés öröme.” (8.)
Az egyik kulcsszó a megértés, a másik az öröm. Az irodalomtörténeti kutatást ugyanis nem lehet örömtelenül végezni. Mindig ott kell lennie a kíváncsiság és a várakozással teli
izgalom mellett a felfedezés és az esetleges összefüggések

2017. október

113

„

felfejtése, megtalálása közben érzett örömnek. A kutatás igenis lehet szórakoztató, elvégre
eleink írásait tanulmányozva számunkra ismeretlen világ tárul fel. Móricz Zsigmond írta egy
helyütt, a múlt arra való, hogy ráálljunk s éljünk – s bizony élni (is) tanít valamennyi veretes
szöveg, legyen szó akár Jókairól, Csáth Gézáról vagy épp Asbóth Jánosról, Ottlik Gézáról. A
Szajbély Mihály kötetében felbukkanó írók között kettőt is találunk, akikkel akár egy-egy
konferencián, könyvheti dedikáláson vagy író-olvasó találkozón összefuthatunk: Bodor
Ádámról és Darvasi Lászlóról van szó. Merész, ám nem indokolatlan társítással kerül egymás
mellé például Jókai, Csáth és Darvasi, a Bodor című, különálló fejezetben pedig „a hatalom
mártírjait megváltó hatalom mártíromságát” vizsgálja a szerző az Utasemberek novellából kiindulva.
Jókai persze minduntalan elő-előkerül. Nem véletlen mindez, hiszen Szajbély Mihály kismonográfiát is írt a legtermékenyebb magyar íróról, ám az újdonság, hogy a 19. század
nagymesterét 20., sőt 21. századi kontextusba kapcsolja. A szerző egy interjúban utalt arra,
hogy a monográfia írása közben számos digitális jegyzet, cédula gyűlt össze a számítógépén,
s most, hogy „szabadon lubickolhat a Jókai-tengerben”, előveszi ezeket: „Olyasféle, nagyon izgalmas és élvezetes munka ez, mint amilyet a fotós végez Antonioni Nagyítás című filmjében.” (http://www.litera.hu/hirek/szajbely-mihaly-sziszifusz-lubickol – utolsó letöltés:
2017. augusztus 14.)
A kötet egészén érezhető a kutatással és értelmezéssel, az új és olykor szokatlan gondolatmenetek kidolgozásával együtt járó rácsodálkozás, felszabadult öröm, amely csak azok sajátja, akik igazán értik a dolgukat, s nemcsak saját szakterületükön tájékozottak, hanem más
tudományágakban is. Szajbély a Történetek egy ócska kastélyban című Jókai-elbeszélésről
szóló tanulmányában például a szubvokalizáció jelenségét (egy szépirodalmi szöveg néma és
lassú olvasása során az olvasó tudatában megképződő, belső hangjait) vizsgálja. Hogy juthatott mindez az eszébe? A Szegedi Tudományegyetem Kommunikáció- és Médiatudományi
Tanszékének professzoraként a kommunikáció szakos hallgatóknak tartott szemináriumán
rendszeresen beszélgetnek a hangos irodalomról, és hangjátékokat elemezve felfigyelnek a
hangban és hangzásban rejlő lehetőségekre. A kötetben szereplő írás nagyon érdekesen vezeti végig, hogyan némult el az olvasás, hogyan olvasunk egyre gyorsabban, s miként alkalmazható például írott szövegben nyelvi erőszak. Jókai elbeszélése arra is példa, hogy „az ember nem léphet ki a maga természetes közegéből, a nyelven alapuló társas érintkezéseken
alapuló, kommunikációkból álló társadalomból.” (30.)
A Virágzabálók és a Jókai-típusú 19. századi nagyregény című dolgozat arra példa, hogy
nemcsak az író, költő, hanem az irodalomtörténész is lehet homo ludens. Szajbély Mihály eljátszik a gondolattal, mi lenne, ha Morcsányi Géza, a Magvető Kiadó korábbi igazgatója fölkérné Jókait, dolgozza át Darvasi regényét „a serdültebb ifjúság és a serdülőkor szintjén megrekedt felnőtt olvasók számára”. (189.) A játék nem tudománytalan, és nagyon szórakoztató.
Kiderül, hogy Jókaihoz hasonlóan Darvasi is meglehetősen tarka és sok műfajú alkotó, „rokonszellemű író”, ám Jókaitól eltérően benne két író is lakik: egy újságot író író és egy könyvíró író. Éppen ezért teremtette meg a tárcaíró Szív Ernőt, aki sosem ír regényt, ellentétben
Darvasival. Jókai viszont – mint arra többször is kitér igen tudatosan szerkesztett kötetében
Szajbély – tárcaregény író, hiszen a lapokban folytatásokban megjelent regényei írása közben
figyelemmel kellett lennie azokra az olvasókra is, akik esetleg kihagynak egy-egy epizódot.
Nem hozhatott létre tehát túlzottan bonyolult regényszerkezetet, nem alkothatott összetett

„

114

tiszatáj

figurákat. Darvasi viszont igen – s ezért sem hasonlítanak regényei Jókai kevésbé megszerkesztett regényeire.
A kötetben Jókai mellett – a már említetteken kívül – megjelenik Kemény Zsigmond, Danilo Kiš, Tolnai Ottó, Niklas Luhmann, Wim Wenders, Eötvös József is. Valamennyi párhuzam
újabb és újabb megvilágításba helyezi Jókai írásművészetét, s az időben távol eső alkotók
kapcsolatba kerülve segítik egymást és nem utolsósorban az olvasót. Szerencsére Szajbély
Mihály nem viszi túlzásba, épp arányosan adagolja az elméletet, s ha elő is áll ilyesféle fejtegetéssel, nagyon olvasmányosan teszi. Olyannyira, hogy kedvet csinál a Mikszáth által érdektelen és értéktelen kacattárnak minősített novellagyűjtemény (Jókai Dekameronja) vagy a
Fövenyóra, de még A falu jegyzője vagy A rajongók elolvasásához és az Iskola a határon újraolvasásához is. Ottlik regényéről megállapítja, „nem modernitáskritika, hanem vigasz” (238.).
Szajbély kötete is az. Vigasztaló, hogy a szellem napvilága fényesen ragyog, s a gondolkodó
ember képes új és új, merészebbnél merészebb ötletekkel, irodalomtörténeti újdonságokkal
előállni. Ez benne a nagyszerű. S az, hogy ha kedvünk tartja, mi magunk is fölfedezhetjük a
homokvárépítés örömét.

művészet

NÁTYI RÓBERT

Gábor Jenő festőművész szegedi évei
(1941–1947)
Gábor Jenő (1883–1968) sorsa, művészpályájának formálódása szoros összefüggésben alakult korával a huszadik század első két harmadával.1 A pécsi születésű festő a Képzőművészeti Főiskola (1911–1915) elvégzése után Liptószentmiklóson, Gyergyószentmiklóson, Szakolcán és Körmöcbányán rajztanárként dolgozott. 1919-ben Pécsre költözött, ahol kapcsolatba került a Bauhaus fiatalabb generációjának olyan személyiségeivel, mint Forbát Alfréd
(1897–1972) vagy Breuer Marcell (1902–1981). Legszorosabb barátságot Molnár Farkassal
(1893–1945) ápolt ebben a periódusban. Később a Martyn Ferenccel történt beszélgetések
hatására az absztrakt festészetre is fölfigyelt. Pécsi időszakában végig rajztanárként működött. Saját stílusának kibontakozása idején, a húszas években a magyar avantgárd Kádár Béla
(1877–1956) vagy Scheiber Hugó (1873–1950) által fémjelzett, dekoratív áramlatához csatlakozott. A húszas–harmincas években, Párizsban (1926, 1937) és Berlinben (1931) járt tanulmányúton. Tagja volt a KUT-nak, majd az UME-nek is. Ebben az időszakban képeit az expresszív formanyelv jellemezte, de a kubizmus és a szürrealizmus jegyei is fölismerhetők
munkáin. Az évtizedeken keresztül rajzpedagógusként tevékenykedő alkotó 1941-től hat
éven át élt Szegeden. 1947-től Budapestre költözött, ahonnan 1966-ban tért vissza Pécsre.
Utolsó korszakát Martyn Ferenc befolyására – illetve akkori baráti társasága hatására, akik
közé Kassák Lajos és volt középiskolai tanítványa, Gyarmathy Tihamér is tartozott – a nonfiguratív alakításmód jellemezte.
Annak ellenére, hogy Gábor Jenő majd hat évig Szeged képzőművészeti életének fontos és
aktív szereplője volt, a későbbi helyi művészettörténetírás szinte teljesen elfelejtette, nem
vette számításba a városban létrejött munkásságát, illetve a kollektív emlékezet sem igen őrzi itteni aktivitásának emlékét. Az 1958-ban a Móra Ferenc Múzeumban rendezett szegedi
képzőművészek retrospektív kiállításán, amely 1945-től mutatta be az említett korszakot
például egyetlen művével sem szerepelt.2 Csakúgy kimaradt az egy évvel később megjelentetett Szeged mai képzőművészete című kiadványból is.3 Szelesi Zoltán Szeged képzőművészetéről írt alapvető összefoglalásában összesen öt sort írt a festő szegedi éveiről.4
Érdemes elgondolkodnunk mi lehet az oka a későbbi hallgatásnak? Annál is inkább különösnek tűnik ez a modern kori damnatio memoriae, mivel a háború által is súlyosbított rövid
hat év alatt folyamatosan aktív résztvevője volt a helyi képzőművészeti életnek, rendszere1

2

3
4

Hárs Éva: Gábor Jenő. Művészet, 1968. nov. 11. sz. 48.; Pataki Gábor: Engedelmes közkatona? Új Művészet, 1994/1. 46-48.
Szegedi képzőművészek retrospektív kiállítása 1945-1958. (előszó: Szelesi Zoltán) Móra Ferenc Múzeum Képtára, Szeged, é.n. (1958)
Horváth Mihály: Szeged mai képzőművészete. Szeged, 1959.
SZELESI 1975. 201.

„

116

tiszatáj

sen szerepelt a kiállításokon, előadásokat tartott különböző művészeti témákban, sőt recenziókat írt kollégái kiállításairól. Festészeti stílusa kétségtelenül idegennek hathatott a Tiszaparti településen, hiszen a városból indult avantgárdnak, a saját generációjához tartozó tagjai
(Moholy-Nagy László, Csáky József, Gergely Sándor, Bánszky Sándor) sem helyben fejtették
ki ez irányú működésüket. Rövid itt tartózkodásuk után, Gábor előtt jó két évtizeddel korábban elhagyták a várost. A következő nemzedék progresszív tagjai közül a Szegedi Fiatalok
Művészeti Kollégiumát alapító Buday György (1907–1990) a harmincas évek második felében szintén az elvándorlást választotta. Gábor Jenő alkatától viszont távol állt a forradalmi
hevület, nagy várakozással érkezett Szegedre és már az első időszakban megpróbált a helyi
témaválasztással megfelelni a lokális elvárásoknak.
A művész 1966 márciusában a Janus Pannonius Múzeum számára papírra vetett visszaemlékezésében így vallott szegedi éveiről: „Egészen más világba kerültem, más festőkollégákkal kerültem kapcsolatba. Szívesen költöztem Szegedre, mert érdekelt a Tisza „vízenjáróinak”:
a halászoknak, hajósoknak az élete. Nagy hévvel vetettem magam az új témakörbe, és néhány
eléggé érdekes kép született meg. de a légkör nem volt az, ami Pécsett volt. A festőkollégák a divatos festőiségben úsztak, és engem idegennek éreztek.”5
Ugyanebben a fogalmazványban, jó néhány oldallal hátrébb visszatért szegedi éveire,
ahol levetkőzve előbbi óvatosságát már a következőképpen fogalmazott: „… A vízenjárók életéből sok képet festettem. Halászok, hajóvontatók, homokos hajók a kubikusokkal, hajóácsok és
hasonlók. Ezek voltak a sztárok. Sok érdekes kép készült el, de szelídebbek voltak, mint a pécsiek, hiányzott belőlük a szigorú stílus, a keménység. Ezeken a szegedi képeken kissé a festőiség
dominált és ez lágyabbá tette őket… 1947-ben, az utolsó szegedi évemben az egész nyarat
konstruktív és nonfiguratív képek festésére szenteltem, mert éreztem, hogy magamrahagyottságomban beleveszek a divatos moderneskedő festőiségbe. Ezek a nonfiguratív képek voltak
előfutárai a pár év múlva bekövetkezett fordulatnak, amikor pontot tettem 3 évtized törekvései
után, és munkásságomat ott folytattam, ahol az 1930-as években abbahagytam.”6
Két és fél hónappal később új füzetben folytatta kéziratos vallomásait, ahol már jóval árnyaltabban, őszintébben vallott a Szegeden töltött esztendőkről. Ehelyütt kitért a szegedi
kollégákkal kirobbant konfliktusokra, ellentétekre is. „A szegedi évek nem sok örömet jelentettek részemre a művészet terén. Az ottani számottevő festők először nagy örömmel és szívélyességgel fogadtak, de aztán ez a szívélyesség az ellenkező végletbe csapott. Konkurenst láttak
bennem. Amikor a Dugonics társaság a múzeumban Tömörkény emlékünnepséggel kapcsolatban engem kért föl, hogy „Vízenjárók” címen az ilyen tárgyú képeimből kiállítást rendezzek, a
többi festők nagyon megnehezteltek rám. És lassan elhidegültünk egymástól, és én eléggé társtalannak éreztem magam. Semmi haladó, inspiráló művészeti segítség nem jutott hozzám. A
keménykötésű pécsi piktúrám lassan ellágyult, festői színfoltokra mállott, úgy hogy most eldugom a hozzáértők elől azokat a képeimet, amelyek ebben a korszakban készültek. 1947-ben
megjött az ellenhatás: a 2 hónapos nyári vakáció idején kizárólag nonfiguratív képeket festettem, rajzlapokon akvarellel. ezek legtöbbje jó konstruktívan felépített képecske volt. Akadt persze a szegedi 6 év termésében olyan is, amelyet nem kellett szégyellnem, de az egész időszakot
nem sokra becsülöm. – A nonfiguratív képeim előtt értetlenül álltak festőkollégáim. Ők más vi5

6

Gábor Jenő kéziratos visszaemlékezése 1966. március 15. A Janus Pannonius Múzeum részére. (Köszönet illeti Kosári Aurél urat, hogy publikálásra átengedte a tulajdonát képező dokumentumokat).
Gábor Jenő kéziratos visszaemlékezése 1966. március 15

2017. október

117

„

zeken eveztek, mint én. A kubisztikus szerkesztés teljesen idegen volt nekik. Árvának éreztem
ott magam, hiányzott a festőtársakkal való vetélkedő, inspiráló együttműködés…”7
A művész visszaemlékezési után nézzük meg az eseménytörténet adatait. 1941-ben a pécsi egyetem bölcsészeti karának megszűntével, az ottani Széchenyi István Gimnázium sem
funkcionált tovább, mint gyakorlóhely, így az ottani tanárokat a szegedi Baross Gábor Gimnáziumba helyezték át.8 Gábor Jenő 1941-től 1947 őszéig rajztanárkodott Szegeden, majd ezt
követően Budapestre költözött.
Szegedi letelepedése után rögtön bekapcsolódott a képzőművészeti élet vérkeringésébe.
A helyi képzőművészek 1941 karácsonyi kiállításán három festményével szerepelt, amelyek
közül kettőnek a címét is ismerjük (Önarckép, Pihenő munkások akvarell).9 A figyelmet munkássága iránt úgy látszik hamar felkelthette, hiszen a következő év elején a Délmagyarország
több hasábos cikket szentelt bemutatására.10 Alig egy éves szegedi tartózkodása után, április
5-én, már a helyi sajtó intenzív érdeklődésétől kísért kiállítást vállalt a múzeum kupolacsarnokában, ahol addigi művészetéből nyújtott válogatást a közönségnek. Építés, Szüret, Sportfríz és a Vásári képek négy darabos sorozata mellett bemutatta a monumentális Tavasz érkezése című kompozíciót is, néhány kubista vásznával egyetemben (Munkanélküliek, Hajléktalanok a párisi Boulvardon).11
Nemcsak kiállítóként vett részt a helyi közéletben. Gábor Jenő értő recenziókat írt pályatársa műveiről. Aktív társadalmi szerepvállalására jellemző, hogy kollégája, Dorogi Imre
(1890–1976) festőművész munkásságának több tanulmányt és cikket szentelt. Néhány hónappal saját tárlata után Doroginak volt ugyanott a múzeum kupolaterében kiállítása. Az
azonosulás annál is inkább könnyen mehetett, hiszen Doroginak épen tiszai tájképei, atmoszférikus hatásokat megörökítő, fénypoézisei voltak akkori legfontosabb festményei.12 Hat
nappal később szintén a Délmagyarország hasábjain kollégája vallásos tematikájú festészetét
elemezte.13 1942 decemberében pedig Tápai Antal (1902–1986) szobrász művészetéről és
újonnan felállítandó Tömörkény szobráról tartott előadást a Dugonics Társaságban. 1943.
január 24-én nyílt meg, szintén a szegedi múzeumban dr. Völgyesy Ferenc műgyűjteményének kiállítása, amit a gyűjtő barátja, Gábor Jenő rendezett. Völgyesy gyűjteményében is őrzött
Gábor Jenő festményt.14

7

8

9
10

11

12
13
14

Gábor Jenő kéziratos visszaemlékezései II. rész, amelyet a Pécsi Janus Pannonius Múzeum részére írt
1966 májusában. (Kosári Aurél, Pécs szíves jóvoltából).
Péter László: A szegedi főreáliskola, elődei és utódai. (Szeged Művelődéstörténetéből 7. Szeged, 1989.
45.
T. J (Temesváry József): Szegedi képzőművészek kiállítása. Délmagyarország, 1941. december 14. 12.
Temesváry József: Műteremlátogatás Gábor Jenő festőművésznél. Délmagyarország, 1942. február 28.
4.
t. j.(Temesváry József) : Gábor Jenő kiállítása a városi múzeum kupolacsarnokában. Délmagyarország,
1942. április 5. 12.; (k): Modern festő kiállítása a kulturpalotában. Délmagyarország, 1942. április 11.
6.; (k): A múzeumban rendezett modern képkiállítás sikere (Gábor Jenő tárlata). Délmagyarország,
1942. április. 18. 7.
Gábor Jenő: Dorogi Imre a Tisza festője. Délmagyarország, 1942. június 21. 8.
Gábor Jenő: Dorogi Imre vallásos tárgyú festményei. Délmagyarország, 1942. június 27. 7.
Sz. n. : Dr. Völgyesy Ferenc képgyűjteményének kiállítása a kulturpalotában. Délmagyarország, 1943.
január 29. 7.

„

118

tiszatáj

1943. május 23-án a Dugonics Társaság által szervezett Tömörkény-ünnepség keretében
Vízen járó emberek című kiállítását is megszervezték.15 Tápai Antal Tömörkény István szobrát is akkor avatták fel a Móra-parkban (ma Roosevelt tér). Banner János régész, a Dugonics
Társaság elnöke fedezte fel, hogy Gábor alig másfél éves szegedi tartózkodása alatt a Tiszai
életről olyan alkotásokat készített, melyek alkalmasak Tömörkény szellemiségének a megidézésére is. Maga a festő a következőképpen nyilatkozott: „…már az első napokban éreztem,
hogy ez a város új fejezetet nyit művészetemben. Már akkor láttam, hogy a Tiszán dolgozó emberek élete kimeríthetetlenül gazdag anyagot ad a magamfajta festő számára… Nagy figyelemmel szemléltem a vízenjáró, a víz mellett dolgozó emberek tevékenységét és mohó munkakedvvel kezdtem e roppant érdekes témakör feldolgozásához. Éreztem, hogy itt igazán kedvemre való területre bukkantam. És egymás után születtek meg a képek. Először a homokrakodók.
Őket a Stefánia mellett kényelmesen megfigyelhettem… Nemrégiben fedeztem fel a halászokat,
akik két csónakban kerítőhálóval pompás húzómozgásokat végeznek, a csillogó víz és alkonyi
nap remek fényében. Az örök emberi munka apoteózisaként éreztem e halászjeleneteket. Heteken át lestem őket a Tiszán és előbb vázlatokban, majd nagy képekben rögzítettem élményszerű
tapasztalataimat.”16
Ebben az időszakban stílusa, a harmincas évek festményeihez képest továbblépést jelez a
monumentalitás irányában. Plasztikus, erőteljes figurái nagyvonalú, egyszerűsítésükben
szinte a falkép festészet hatását elevenítik fel. A konstruktív szerkezetesség valóban oldódik
képein, a festőiség felé bizonyos engedményeket tesz, annak ellenére, hogy intenzív erőkifejtés közben ábrázolt alakjai nyersességükben megőriznek egy jó adag feszességet. Ekkori képei elsősorban munka- és munkásábrázolások. Érdemes kiemelni, hogy később, az ötvenes
években, abban az időpontban, amikor a szocialista realizmus doktrínája kényszerítőerővel
hatott a magyar művészekre is, Gábor Jenő elfordult az általa elfogadhatatlannak tartott realizmustól és bátran fordult a nonfiguratív festészet irányába. Sok grafikát, linó és fametszetet
is készített Szegeden. Zárda utcai műtermében rajzolta a légitámadások, bombázások hónapjaiban a háború borzalmait megidéző, „A halál diadala” tollrajzsorozatát, melyet később a
Békerajz pályázaton díjjal tüntettek ki. Naplójában is említett 1947-es nonfiguratív sorozata
kb. 40 darab 30×40 centiméteres akvarellekből állt, amelyeken a konstruktív szerkezet játszotta a főszerepet.
1944 márciusában a délvidéki szellemi találkozó programjaihoz kapcsolódva több kiállítást megrendeztek a múzeumban, köztük a szegedi képzőművészek csoportos kiállítását,
ahová Gábor Jenő is küldött festményeket.17
1945. március 15-én részt vett a Szabad Szakszervezet által rendezett tárlaton, ahol Gábor Jenő és Dinnyés Ferenc, Erdélyi Mihály, Vinkler László mellett számos helyi alkotó állított
ki.18 Néhány hónappal később, augusztusban 11 szegedi képzőművész csoportos kiállításán

15

16

17
18

t. j. (Temesváry József): „Vizenjáró emberek”. Gábor Jenő kiállítása. Délmagyarország, 1943. május 23.
6.
t. j. (TEMESVÁRY JÓZSEF): Véglegesen kialakult a május 23-i Tömörkény-ünnepség programja. Dr.
Banner János a Dugonics-Társaság elnöke és Gábor Jenő festőművész az ünnepség keretében rendezendő kiállításáról. Délmagyarország, 1943. május 5. 5.
B. S. : Délvidéki és szegedi kiállítás a múzeumban. Délmagyarország, 1944. március 21. 6.
(-i.): A szegedi Írók, Újságírók, Képzőművészek és Színművészek Szabad Szakszervezete… Délmagyarország, 1945. március 25. 6.; SZELESI 1962. 162.

2017. október

119

„

szerepelt műveivel.19 1945. szeptember 12-én a Városi Zenede nagytermében az olasz reneszánszról tartott a közönség nagy érdeklődésétől kísért vetítettképes előadást.20
A világháború után, a fölszabadult Szegeden 1945 júniusában indult az Időnk című folyóirat, mely 1947 elejéig maradt fenn. Ebben a meglehetősen változó színvonalú lapban rendszeresen jelentek meg Gábor Jenőnek grafikái.21
1946. július 27-én alapító tagja volt a Szegedi Szépmíves Céhnek, amely a művészet támogatását és Szolnokhoz és Nagybányához hasonló művésztelep létrehozatalát tűzte ki céljául. Az elnök Dorogi Imre festőművész, a főtitkár Abonyi Tivadar a Szegedi Nemzeti Színház
főrendezője, jegyző pedig Bozsó Gyula lett. A választmányi tagok sorában találjuk Gábor Jenőt, Erdélyi Mihály, Kopasz Márta, Vinkler László, Tápai Lajos és Vígh Ferenc mellett.22 1946
szeptemberében a képzőművészek szabadszervezetének szegedi csoportja seregszemléjén
még két képével (Menekülők, Merítő háló) szerepelt.23
1947-ben a művész még részt vett a szegedi kiállításokon. A február 15-én megnyílt szegedi képzőművészek kultúrpalotabéli tárlatán is a kiállítók között találjuk nevét.24 Májusban
szintén szerepelt egy helyi seregszemlén.25 A nyarat a visszaemlékezésekben említett absztrakt akvarellek festésével töltötte, majd októberben elköltözött Budatétényre, ahonnan a következő februárban áttelepedett Pestre, hogy bekapcsolódhasson a főváros képzőművészeti
életébe.
Később, feledve a negatív élményeket, valószínűleg a pozitív emlékek kerültek túlsúlyba,
hiszen 1965-ben a Szegedi halászok című képét a Szegedi Móra Ferenc Múzeumnak adományozta.26 Annak ellenére, hogy a művész számára a szegedi évek festészetileg bizonyos mértékig visszalépésként értelmezhetők, a helyi témaválasztás viszont zökkenőmentes folytatását jelentette a harmincas évek figurális csoportkompozícióinak. A Tisza partján, a lokális
környezet gravitációs erejének engedve érdekes színfolttal gazdagodott életműve, és mint
láttuk az utolsó Szegeden töltött hónapok hozták meg, a nonfiguratív tanulmányokkal, a
megújulás ígéretét és lehetőségét.

FELHASZNÁLT SZAKIRODALOM:
Szelesi Zoltán: Szeged új képzőművészetének bibliográfiája 1945–1960. A Móra Ferenc Múzeum Évkönyve, Szeged, 1960–1962. 161–212.
Péter László: Mikor Szegeden dobogott az ország szíve. In. A szerette város. Írások Szegedről. Budapest,
1986. 138–144.

19
20

21

22
23
24

25
26

(szász): Tizenegy szegedi képzőművész kiállítás. Délmagyarország, 1945. augusztus 24. 3.
Gábor Jenő előadás a Nőszövetségben. Délmagyarország, 1945. szeptember 12. 3.; Sz. n.: Gábor Jenő
előadása. Délmagyarország, 1945. szeptember 13. 3.
sz.: „Időnk” címen irodalmi és művészeti folyóirat jelent meg Szegeden. Délmagyarország, 1945. június
12. 3.; PÉTER 1986. 144.
Sz. n.: Megalakult a Szegedi Szépmíves Céh. Délmagyarország, 1946. július 28. 5.
H. F.: A szegedi képzőművészek őszi szezonnyitó tárlata. Délmagyarország, 1946. szeptember 15. 2.
l. z.: Megnyílt a szegedi képzőművészek kiállítása a kulturpalotában. Délmagyarország, 1947. február
18. 5.
Sz. n.: A szegedi képzőművészek kiállítása. Délmagyarország, 1947. május 31. 5.
Gábor Jenő: Szegedi halászok. MFM ltsz.: 65.117.1

70 éves a Tiszatáj

FRIED ISTVÁN*

Tiszatáj, SZTE – komparatisztika
A Tiszatájban első publikációm dátuma: 1982. 1. szám. Az előző esztendei, kelet-európai irodalmak problémáiról Szegeden rendezett, Köpeczi Béla által kezdeményezett, többnapos értekezleten elhangzott előadás szerkesztett anyagát tartalmazta. A gépiratot Annus Jóska kérte el, aki munkamegosztásban szerkesztette a folyóiratot Olasz Sanyival. Az értekezleten találkoztam velük először; a „fogadáson” a Tiszatáj „asztalánál” ültek, többen mentek oda hozzájuk, én régen nem látott kollégáimmal beszélgettem inkább. Meg voltam győződve, találkozásom epizodikus marad, hiszen voltak ugyan kedves barátaim a JATE oktatói között, de
Csongrád megye és Szeged híre enyhén szólva nem volt jó, én viszont jól éreztem magam az
Országos Széchényi Könyvtárban (rengeteget olvashattam). Aztán a magam számára is meglepő fordulat következett, az 1982/83-as tanévben óraadóként működtem közre a komparatisták oktatásában, a következőkben félállású tanárként, 1984. július 1-től pedig főállásban
tevékenykedtem Szegeden, 1985-ben már tanszékvezetéssel bíztak meg, majd nemsokára
meggyőztek, hogy intézetvezető legyek. Ekkor pánikba estem, és elhatároztam, a hivatali
„karriert” itt befejezem. Mind a dékánhelyettesi, mind a dékáni csábításnak ellenálltam. S
hogy ezt megtettem, ebben a Tiszatájnak is része volt, nem is csekély. Szélesre tárultak a közlés kapui, elsősorban a kelet-európai, kelet-közép-európai tárgyú kutatásaimra számítottak a
szerkesztők, akikkel lassan-lassan baráti kapcsolatba kerültem, Vörös Laci kandidátusi bizottságában tagként funkcionáltam, Olasz Sanyi regénytörténeti könyvét lektoráltam, Annus
Jóskával a folyóiratot mutattuk be a MTA Filológiai Bizottsága komparatisztikai szakosztályában. S amikor tanszékvezetőként már „berendezkedtem”, a hétnek 2 és fél-3 napját Szegeden töltvén, mind a mai napig, főleg tanszéki szobámban, hallgatói igényre hallgatva az Öszszehasonlító Irodalomtudomány „C”, majd „B” szakjának dolgoztam ki munkatervét, vizsgarendjét. A szak története valójában a XIX. század hetvenes éveiben kezdődött, Meltzl Hugó
Kolozsvárt adta ki a világ első komparatisztikai folyóiratát (bántották is budapesti kollégái, a
leginkább Heinrich Gusztáv), s minthogy az impériumváltást követőleg a kolozsvári egyetem
jogutódja a szegedi lett, Zolnai Béla a romanisztika tanszéken folytatta Meltzl Hugó kezdeményezését, és folyóiratát, a Széphalmot is a komparatisztikai vizsgálódások rendelkezésére
bocsátotta. A Tiszatáj aztán nem kevésbé igyekezett azon, hogy – Ilia Mihály érdemeit kiemelve – az élő magyar irodalom alkotásainak közlésével együtt helyet biztosítson annak,
ami „világirodalom” címszó alatt futott (ezt teszi – helyesen – a mai napig), utóbb osztrák,

*

1947 márciusában indult útjára a Tiszatáj folyóirat. Története, e küzdelmekkel és eredményekkel teli 70 év nemcsak a mindenkori szerkesztőség históriája, de főképpen a lapot írással, gondolattal és
élettel megtöltő szerzők, barátok és kollégák története. Közülük kértünk meg néhányat, hogy az ünnep alkalmából válasszák ki az elmúlt évtizedek Tiszatájban megjelent anyagai közül a számukra
legkedvesebbet, melyet köszöntő soraik kíséretében ez alkalomból újra közreadunk. A 70 éves Tiszatájat köszöntő ünnepi sorokat, valamint a lap archívumából kiválasztott régi-új szövegeket következő számainkban mutatjuk be.

„

122

tiszatáj

horvát, szlovák, szerb/horvát/szlovén „blokk”-jaival, tematikus számaival kiszélesítette és
hatásosabbá tette/teszi, ami valaha a Németh Lászlóhoz visszakapcsolódó kelet-európai rovatával méltán kapott elismerést. A magam részéről vállaltam, hogy tehetséges hallgatóink
írásait közvetítem a Tiszatájhoz (egyikük-másikuk Budapesttől Kolozsvárig, Debrecentől Bielefeldig, karunknak szinte valamennyi modern filológiai tanszékén fejt ki azóta a nemzetközi tudományosságban méltányolt oktatói és értekezői munkát); a Tiszatáj szerkesztősége
nemcsak kiváló partnernek bizonyul(t), hanem a friss erők bekapcsolódását a szerkesztés
sok időt és törődést követelő munkájába az egykori egyetemi hallgatók, jelesül: doktoráltak
bevonásával oldotta meg. Így egyetemi oktatóként a kapcsolatok Szegeddel, természetesen
munkaadómmal és még természetesebben a Tiszatájjal személyesek lettek; nem külső szerzőként, „lejáró” idegenként, hanem szegedi életem színhelyeként, létezésem fontos tereként
töltöm itt napjaimat, vettem/veszek részt könyv- és folyóirat-bemutatókon; a Tiszatáj Könyvtár néhány darabjának írójaként nem csekély köszönettel tartozom a folyóiratnak, melyben
közleményeim egyike-másika, nem egyszer felkérésre, jutott nyilvánossághoz, köszönettel
továbbá azért karunknak és karunk hallgatóinak, hogy módot adtak arra, hogy dolgozataimat
előadásaimon, szemináriumokon próbáljam ki. Ebben a folyamatban máig szívet melengető
élmény, hogy sikerült Baka Istvánt megnyernem, tartson tanszékünk programján belül műfordítói szemináriumot. Nem tudom, hányszor volt Baka István életében maradéktalanul boldog, de a rövid időre, egyetlen szemeszterre szabott szemináriumának ötven hallgatója között, tanúsíthatom, nagyon boldog volt. A szemináriumot ketté osztottuk, hétfőn és kedden
késő délután tartotta az akkori IX. számú teremben. Ennek a közös munkának köszönhető,
hogy az eladdig kissé felületesen olvasott Baka-verseket alaposabban kezdtem vizsgálni; s
olyan szuverén költészetre bukkantam (főleg a Farkasok órájától), melynek magyar és világirodalmi (nemcsak orosz irodalmi) vonatkoztatási rendszere messze túlnőtte az egyszeri rátalálás jelentőségét, s az egész magyar irodalomnak eseménye lett, mint azt a Kovács András
Ferenctől Bogdán Lászlóig ívelő poétai gondolkodás beszédesen igazolja vissza. Baka-tanulmánykötetemre Olasz Sanyi biztatott, ő is adta ki a Tisztatáj Könyvtárban. A folyóiratnak addig is számottévő Tandori-élményem tudatosítása, elmélyülése okán szintén adós vagyok,
Tóth Ákos diákköri dolgozatával kezdődő intenzívebb foglalatosságom igencsak erősödött,
céltudatosabb lett a Tiszatáj Könyvtár (Tóth Ákos által sajtó alá rendezett) köteteivel. Egész
lapszámot töltene be, ha valamennyi Tiszatáj-olvasmányomról be kívánnék számolni, Tőzsértől Kovács András Ferencig és tovább.
Ezúttal azonban (a szerkesztői felkérésnek engedelmeskedve), egyetlen közlésről emlékeznék meg. Előrebocsátva, amikor Olasz Sanyi behozta tanszéki szobámba a lapszámot, külön felhívta a figyelmemet a rövid versre; általában nem volt ez szokása, telefonon olykor tájékoztatott, néha vitatkoztunk is (inkább én vitatkoztam, elképzeltem, ő bölcsen mosolyog),
több évtizedes beszélgetéseink történetéből azonban erre az egyre különösen jól emlékszem.
Már csak azért is, mert a verset azóta is ott őrzöm versemlékezetem kiemelt helyén. Gergely
Ágnes A 137. zsoltár című két szakaszos verséről van szó (1993/1. szám1), melyet azonnal
beillesztettem a magam számára a zsoltár-átiratok közé (mint amilyen a tematikailag erre a
versre utaló Ady-költemény, a Sötét vizek partján), másfelől az önkéntelen(?), akaratlan(?)
Arany János-áthallásokra (többes szám!) lettem figyelmes. Egy helyzettudat pontos, határo1

A mű újraolvasható az alábbi internetes elérhetőségen:
http://www.lib.jgytf.u-szeged.hu/folyoiratok/tiszataj/93-01/gergely.pdf

2017. október

123

„

zott elemzése – versben, amely az időbeli távolságot, a téri különbözőséget kevésbé az egymásra olvasás szövegköziségével, inkább az egymásmellettiség, a hasonlóvá gondolás költői
– metaforizáló – eszközeivel valósítja meg. A 137. zsoltár száműzött-énekének erkölcsi imperativusa a felejtés-tiltás, az önazonosságnak az emlékezet fenntartó erejével történő kivallása. Ám a babiloni száműzetést visszhangzó és visszahangzó ének nem az elkülönülés fájdalmasan kényszerű dallamát zengi ki, hanem az azzal összecsengő másik dallammal, az Arany
Jánoséval egyesülve, hirdeti, hogy nem a nyelvbe zártság, hanem a nyelvek, költészetek, dallamok egymás irányában való nyitottsága, ami versformát igényel, ami verssé válik; mert
csak az válhat verssé, ami nem fordul vissza önmagába, hanem befogadja, örömmel teszi lehetővé, kiköveteli a belépést egy tágabb-hitelesítő szöveg-együttesbe. Kitérőképpen említem
a szerkesztői szerencsét, hogy Gergely Ágnes versét Lászlóffy Aladár két verse előzi meg, a
folyóirat-számot nyitó Fehér ló fia első bekezdését idézem: „Keleti vagyok, tízezer éve a nyugaton felejtve. Nyugati vagyok, örökre keletre ítélve. Szabad ember vagyok, csak kiszolgáltatott”. Visszarévedve a versben megidézett Arany Jánosra, a Széchenyi emlékezetében a legnagyobb magyar szájába prófétai mondatot ad: „Elvész az én népem, elvész – kiálta – Mivelhogy
tudomány nélkül való.” Az idézőjel Arany Jánosé, aki az 1857-es esztendő egy vigasztalan
napján ültette át Ludwig August Frankl Az utolsó főpap című versét, amelyben a jeruzsálemi
szentély feldúlását gyászoló főpap viaskodik a nemzethalálnak a XIX. században jól ismert
képzetével, hogy Ady látomásában az Idő rostájaként fogalmazódjék újra. Hogy Gergely Ágnes a maga poétikai elgondolásait érvényesítve miképpen szól a maga nyitott önazonosságáról, miként épül be Arany János hagyománya (de talán a prófétai szót a maga jelképes üzeneteibe formáló Ady Endréé is), arról nyilván az itt, majdnem ötletszerűen, lejegyzett soroknál
alaposabb tanulmány volna képes (az esetleges kétségeket is eloszlatva) szólni. Annyit azért
ide írok, hogy Gergely Ágnes verséhez hű maradt, a Vas Istvánnal dialogizáló A prédikátor
álma (igaz, ez utóbbi 2008-ból) igazoló példaként említendő. És még annyit: A 137. zsoltárban Jeruzsálem is, Arany János is rímhelyzetben van, a versszakok végén, különösen hangsúlyos helyzetben. Akkor is, most is értettem Olasz Sanyit, miért olyan fontos ez a vers. Mert
egyike azoknak, melyek, nemcsak lehetséges kapcsolódásait szem előtt tartva, bár azért is,
költészettörténeti pillanatként íródhatnak be a nagy verstörténések közé.

„

124

tiszatáj

SZÍV ERNŐ

Ars poetica
Nevem fent. Éltem valamennyit, mára elég sokat, állt utamba fűszál, hegy, gondolat.
Meg szó is, mindenféle. Félrenyeltem. Rosszul leheltem. Megmérgezett, megmérgeztem. Egyszer lámpafényben megkérdezték, mi jut eszembe a szóról. Hát szó. Másik
szó vagy ugyanaz a szó. Azt akarom gondolni, ami ő. Elgondolni a szót. Nem, soha
nem tudom igazán elgondolni. Szóra szó, egy szó, kettő, millió. Bántottak is, bántottam is. Derűs gyermekkorom volt, és bár nem gondoltam volna, a felnőttkor is az
lett, nem túl bonyolult, nem túl szélsőséges, ment minden a maga útján, zörög a
zsebemben apró, kocog üveggolyó, és néhányszor, nem sokszor, sikerült a fogpiszkálómra szúrni a Napot. Sütöttem angyalt, parázson. Ők is megsütöttek, föltálaltak,
mint újévi malacot. Szó a szájban, ropogott az is. És biztosan nem féltem volna anynyit, ha nem vagyok boldog valahogy, csak azért is, dacosan, öntudatlanul, ballagva,
vigyázban állva, sokféleképpen. A boldogság az is, hogy félni kell. Izé, a félés tudása.
Én mindig úgy akartam félni, hogy boldog is lehessek. Ez meg is volt, pa-pam. Megcsináltam. Negyvennyolc, nem engedtem belőle, még a legmélyebb, legvacakabb
gödör alján sem. Sokszor arra gondolok, jó lenne egy kert, hogy ha pl., édes jó istenem, lenne egy kertem, ahol fának, fűnek köszönhetek, ahol permetezhetek, bogarat
nézhetek, ahol ülhetek kékhasú napsütésben, elnyúló rózsaárnyékok között vagy
lassú, nagy szemű esőben, igen, álmos, tűnődő esőben ülni a személyes kertben,
nyilván ez lenne a legjobb, van az ember feje fölött egy kicsiny palasor, moha zöldell
a szegélyén, százezer vízcsöpp dobol rajta, Juhász Gyula hangján dúdol a szél, újságírás, nem hírlapírás, köd, verőfény, dióverés, mindjárt jön Baka Pista, mint egy körözött faun, és mint egy kicsi írógép, úgy rendelkezik aktuálisan a szív. Fogalmazás.
Ernő, a kisfaszomat, fogalmazd le azt, hogy. Most meg azt, hogy. Olyan, milyen, hány,
annyi. Fogalmazd le, hogy kihoz a nő egy rumos teát a házból, kezembe adja a bögrét. Vigyázz, Ernő, forró. Fogalmazz le kettőnket! Idd meg úgy azt a teát, mintha engem. Mindennap feleségül kell venni, hát nem? Nem, nem írtam mindig így. Néha
csak futtából tettem a dolgom. Balkézzel. Néha csak kanyarítottam, Néha csak okoskodtam, buta voltam, olyan dühös, hogy suta lett tőle a mondat. Semmise lett, kecskebak. Ócskaság. De mondom, a nevem fent. Vállaltam mindig, a legrosszabbat is.
Különben azt akartam mindig, hogy egy legyek közületek. Hogy olyan is legyek, meg
legyek más is. Ezt a kettősséget akartam, bent is lenni, ki is válni kicsit, együtt enni a
kaviáros kondérból, de magányosan fagylaltozni, ahogy az istennel vagyunk. Belső
szoba, félhomály, kisdarázs a szíven, hol volt, hol nem volt, az Isten. Nincsen. Nincsen. Nincsen. Ne sírj, lesz valami hajnal is. Nem baj, hogy nem érti mindenki. Nem
értik, hogy nem a szív fogalmaz, ő csak diktál.

Á ra: 600 Ft
Elő fize tő kn e k: 500 Ft

9 7 7 0 1 3 3 116008

Em beri Erőforrások
MINISZTÉRIUMA

