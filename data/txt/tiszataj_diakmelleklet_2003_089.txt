A TISZATÁJ DIÁKMELLÉKLETE
2003. FEBRUÁR

89. SZÁM

VADAI ISTVÁN

A félrecsúszott nyakkendõ
MEGJEGYZÉSEK JUHÁSZ GYULA: ANNA ÖRÖK CÍMÛ VERSÉRÕL
Anna örök – mondja Juhász Gyula legismertebb
versének címe, s ez igaz többféle értelemben is. Igaz
úgy, ahogyan a vers mondja, örökre, kitörölhetetlenül
a költő lelkébe ivódott a lány alakja, nem tudta elfeledni, és későbbi szerelmek sem tudták vele elfeledtetni az 1908-as fellángolást. Igaz úgy is, hogy Juhász
Gyula múzsája örökre bevonult a magyar irodalom
történetébe, megmarad szőkeségével, hangja selymével
mindannyiunk számára. Teljesen bizonyos, hogy nem
csupán azért, mert tankönyvi anyag lett a versből.
Anna örök –, mert örökre, kitörölhetetlenül a lelkünkbe ivódott a vers, nem tudjuk elfeledni, és más
szép szerelmes versek sem tudják elfeledtetni.
Nem túlságosan fontos, hogy Schall Anna életrajzi
adataira kitérjünk. A nagyváradi színésznő Sárvári
Anna alakban használta a nevét, a színlapokon pedig
Sárvári Nusiként tüntették fel. Juhász Gyula Atalanta
című zenés játékában is játszott kisebb mellékszerepet,
éppen találkozásuk évében. A szerelem története igen
rövid, a költő félve közeledett a lányhoz, versben emlékezik meg róla, hogy megcsókolta a kezét, hozzáért
a hajához. Anna azonban nem viszonozta a költő szerelmét, a hozzá írott és a Nyugatban megjelent verseket kigúnyolta. Juhász Gyula kénytelen volt belátni,
hogy semmit sem jelent a lány számára. A szakítást
a Megölt szerelem sírkövére című vers jelenti be, rögtön
első sorában kimondja: Anna meghalt, és Annát eltemettem… A keserű kiábrándulás után már nem Annához írja az Anna-verseket, hanem az Anna-szerelemről, múltidőben. Az Anna örök címmel megjelenő
válogatott versgyűjtemények tehát csak alig néhány
(6–7) valódi szerelmes verset tartalmaznak, a többi

JUHÁSZ GYULA
(1883–1937)
Az elhibázott életem
kifejezés általánossá teszi
a versszakot. Az eddig
felsorolt mozzanatok
összegződnek benne,
s megfogalmazódik a Juhász
Gyulára oly jellemző szomorú sorsszemlélet.
Félretaszítottság,
elhagyatottság.
A félrecsúszott nyakkendő
ennek a szimbóluma.

(92–93) mind ennek a meghatározó élménynek a felidézése, elemzése, megőrzése. Tudjuk azt is, hogy később, 1915-ben Anna fényképet dedikált – A drága Gyulának régi,
meleg szeretettel – 1917-ben pedig személyesen is felkereste az akkor betegeskedő, klinikán fekvő költőt.
Juhász Gyula állandó költői témájává válik az első nagy szerelem emléke. Ír másokhoz is szerelmes verseket – Eőrsi Júliához, Zöldi Vilmához –, de közben, s utána is
újra meg újra felbukkan lírájában Anna emléke. Anna lassan szimbólummá emelkedik,
és nem csupán a szerelem szimbólumává, hanem a be nem teljesült szerelem és az örök
emlékezés szimbólumává. A költőre oly jellemző nosztalgikus hangnem uralja ezeket
a verseket. A két legismertebb emlékező-költemény a Milyen volt… és az Anna örök.
Az első meglepő módon 1912-ben keletkezett, csak négyévnyi távolságra a kiváltó élménytől. Úgy szoktuk idézni, mintha hosszú évtizedek sem halványíthatnák el Anna
szőkeségét, valójában azt figyelhetjük meg, hogy már igen korán kialakul a szerelem
fájó emlékké oldása. Jellemzőbbnek tűnik a második vers dátuma: 1926. Az Anna örök
már majd két évtized távlatából szűri le azt a tanulságot, hogy az emlék végképp megőrződött, véglegesen rögzült, kitörölhetetlenül él, és uralkodik örökkön.

Anna örök
Az évek jöttek, mentek, elmaradtál
Emlékeimből lassan, elfakult
Arcképed a szivemben, elmosódott
A vállaidnak íve, elsuhant
A hangod és én nem mentem utánad
Az élet egyre mélyebb erdejében.
Ma már nyugodtan ejtem a neved ki,
Ma már nem reszketek tekintetedre,
Ma már tudom, hogy egy voltál a sokból,
Hogy ifjuság bolondság, ó de mégis
Ne hidd szivem, hogy ez hiába volt
És hogy egészen elmúlt, ó ne hidd!
Mert benne élsz te minden félrecsúszott
Nyakkendőmben és elvétett szavamban
És minden eltévesztett köszönésben
És minden összetépett levelemben
És egész elhibázott életemben
Élsz és uralkodol örökkön, Anna.
Ebben a formában először 1990-ben jelent meg a vers, a Péter László által sajtó alá
rendezett Anna örök című kötetben (Klasszikus zsebkönyvtár, Szépirodalmi Könyvkiadó, Budapest, a sorozatban második, átdolgozott kiadás, 110. l.). Ezt azért fontos
megjegyezni, mert egy jelentős ponton különbözik a kritikai kiadás főszövegétől, és
általában a vers hagyományos kiadásaitól. A középiskolai szöveggyűjteményekben is
– ahol legelőször szoktunk találkozni ezzel a költeménnyel – a vers legutolsó szava
nem Anna, hanem Amen.
A kritikai kiadás (Juhász Gyula Összes Művei, Versek III. 1926–1934. Sajtó alá rendezte Ilia Mihály és Péter László, Akadémiai Kiadó, Budapest 1963, 1011. sz. 17. és

2

292. o.) természetesen tud a szövegváltozatról. A vershez írott jegyzetből megtudhatjuk, hogy az Anna örök először a Pesti Napló 1926. július 11-i számában jelent meg. Itt
és a költő kéziratán is az utolsó szó még Anna. Később a költeményt a költő beválogatta 1929-es, Hárfa című versgyűjteményébe, s ott bukkan fel az Amen befejezés. Innen öröklődött aztán a további kiadásokba. A kritikai kiadás a költő életében utoljára
megjelent alakot emeli főszövegbe, de a jegyzetekben felsorolja a korábbi változatokat
(sőt a későbbi szövegromlásokat is). Az 1963 óta megjelenő kiadások pedig teljesen jogosan támaszkodnak a kritikai kiadás főszövegére, hiszen az a szakértők által megállapított, a költő feltehető szándékát leginkább megközelítő szöveg.
Az Anna – Amen ügyben a kritikai kiadás állásfoglalása nem a legutolsó fordulat.
1982-ben Dalos László egy rövid cikket írt Anna címmel, ez a Magyar Nemzet november 2-i számában jelent meg. Ő az Amen szóval végződő változatot ismerte korábban, s örömmel fedezte fel a költő kéziratát reprodukáló fotón, amit A Magyar Irodalom Képeskönyve új kiadásában látott, hogy Juhász Gyula eredetileg Anná-t írt. Szegeden járva felkereste Péter Lászlót, és „tisztelettel de makacsul ellenkedve” az Anna-változat mellett érvelt. Péter László az ultima manus (utolsó kéz) elvét hangsúlyozta,
hogy a kritikai kiadásnak a szerző életében utoljára megjelent alakban kell közölnie
a verset. Dalos László meghajolt a szerkesztői elv előtt, de felvetett egy fontos mozzanatot. Azzal próbált érvelni a korábbi, és számára kedves változat mellett, hogy „Juhász
Gyula … talán nem is figyelt oda igazán az Anna örök korrektúrájára, talán nem is olvasta el; talán a nyomda az utolsó pillanatban »igazíthatta« ki a sort.”
Péter László, ugyancsak a Magyar Nemzet hasábjain november 30-án egy válaszcikkben (Örökkön, Anna!) fejtette ki a véleményét. Dalos László felvetését kitűnőnek
minősíti, és meg is erősíti. Előbb arról a textológiai jelenségről beszél, amit banalizációnak szoktak nevezni, az Amen természetesebbnek tűnő, egyszerűbb, hétköznapibb
szó, így könnyen kerülhetett a költői Anna helyére. Ezután a költő életrajzának mozzanatait idézi fel, hogy Juhász Gyula a Hárfa kéziratának leadása után beteg volt, szanatóriumban kezelték, hosszú ideig nem is volt Szegeden. Majdnem bizonyos, hogy
a versgyűjteményt nem korrektúrázta, sőt utóbb sem nézte át, így talán észre sem vette
a hibát. Ezért aztán a kritikai kiadás szerkesztője elegendő érvet lát arra, hogy eltérjen
az ultima manus merev szabályától. Ha feltehető, hogy az utolsó kéz nem szerzői kéz,
hanem egy ügyetlen szedő keze, akkor az Anna befejezés védhető. „Talán egy következő kiadásban, amelyet rám bíznak, visszaállítom a kézirat és az első közlés Anna
szavát” – fejezi be cikkét Péter László.
A Szépirodalmi Kiadó Klasszikus Zsebkönyvtár sorozatának Juhász Gyula-válogatása először 1987-ben jelent meg. Ebben a Hárfa megjelenése óta öröklődő, és a kritikai
kiadás főszövege által is megtámogatott Amen befejezés szerepel. 1990-ben, amikor
Péter László újra alkalmat kapott az Anna-versek sajtó alá rendezésére, átszerkesztette
a kötetet. Kihagyott néhány más múzsához szóló verset, beemelt viszont néhány korábban mellőzött darabot. A kiadásról szóló megjegyzések a számunkra legfontosabb
mozzanatra is kitérnek: „Kiadásunk újdonsága még, hogy a címadó Anna örök című
vers utolsó szavát a kézirat és az első közlés (Pesti Napló, 1926. júl. 11.) alapján helyreállítottuk. Az Amen ugyanis lélektani szempontból jellegzetes szedői hibaként került
1929-ben a költő válogatott verseinek Hárfa című gyűjteményében az Anna helyébe, és
onnan öröklődött a további kiadásokba.”
Egyelőre ne foglaljunk állást ebben a kérdésben. Vizsgáljuk meg alaposabban először a verset, majd a kézirat és a kiadások szövegét, illetve a sajtó alá rendezés elveit.

3

A vizsgálódás tétje csupán egyetlen szó, de a valódi cél nem ennek az egyetlen szónak
a tisztázása. Remélhetőleg a vers elemzése, illetve a textológiai elvek újragondolása önmagában is érdekes. Az Amen – Anna kérdés tulajdonképpen csak ürügy, de azért persze komolyan vesszük.
Péter László pontosan fogalmaz, amikor azt írja: „lélektani szempontból jellegzetes
szedői hiba”. Miféle lélektani helyzetben van az a nyomdász, aki Juhász Gyula versét
szedi? Egyrészt ugyanolyan helyzetben, mint bármelyik versolvasó, – értelmezi a szöveget, s eközben a vers eszközei (az úgynevezett költői eszközök) hatása alá kerül. Másrészt ugyanolyan helyzetben van, mint bármelyik másoló, aki szövegeket másol, –
mechanikus folyamatot végez, s eközben hibázhat különböző okokból. Megtévesztheti a szöveg értelmezése, de hibát okozhatnak egyéb (paleográfiai, tipográfiai, nyelvi)
mozzanatok, illetve a mechanikus munkafolyamat ismétlődő mozzanatai is. Ezeket
a lehetséges okokat kell szemügyre vennünk, hogy megfontoltan választhassunk a variánsok közül.
Kezdjük a szöveg értelmezésével, a költői eszközökkel. Vagyis teljesen hagyományos módon elemezzük a verset, s figyeljük, meg, hogy értelmezésünkben miféle szerep jut, vagy juthat a befejező szónak.
A vers a címből és 18 sorból áll. A cím megnevezi Annát, így 18 évvel az első találkozás után is egyértelműen a váradi színésznő emlékéhez köti a verset. Nem csupán általános jellemzőket említ (szőke hajszín, rózsás test, színház), ha így tenne, felvetődhetne, hogy későbbi kedvesére gondol. A trubadúr költészet óta szokás, hogy a költők
gyakorta álnéven nevezik kedvesüket. Balassi Bálint például Júliának, Céliának, Fulviának nevezte szertőit, Csokonai Lillának szólította kedvesét. Az udvari szerelem
finomkodó szokása azonban nem volt kötelező erejű szabály. Juhász Gyula igen gyakran címben nevezi meg Annát, elegendő szerelmes versgyűjteményének csak a tartalomjegyzékét felütni, hogy ezt belássuk. Tehát a cím első szava egyáltalán nem meglepő, sőt szokásosnak, hagyományosnak mondható.
A cím második szava kimondja a vers állítását. Az Anna-emlék örök érvényű. Megsemmisíthetetlen. Jóvátehetetlen. Végérvényes. Ezzel egyidejűleg kijelöl egy lehetséges
időszerkezetet. Látni fogjuk, hogy a vers valóban a múlt–jelen–jövő vonalon halad, ezt
a soha nem befejeződő, jövő felé haladást előlegezi meg a cím, hiszen az örökérvényűség éppen az időbeli létezés folyamatos nyomon követésével igazolható. A cím tehát
összegző jellegű, két szóban megfogalmazza a költemény legfontosabb állítását, az
alaptételt.
A cím helyzeténél fogva a vers kezdete, nyitómozzanata. Így természetes módon
a versbefejezés geometriai ellenpólusa. A címtől indulunk, s innen jutunk el a végszóig.
Ez az oppozíció alkalmas lehet arra, hogy ellentétet hordozzon, hogy fejlődési szakaszokat (kezdet és vég) jelenítsen meg, és arra is, hogy keretbe foglalja mindazt, ami
e két pont között van. Juhász Gyula verse (a konkrét végszótól függetlenül) a legutóbbi
csoportba sorolható. A cím két szava fordított sorrendben, tükrös szimmetriával
a vers két utolsó szavának feleltethető meg. Az örök az örökkön, az Anna pedig az ismétlődő Anna szónak, vagy az Amen-nek. Látható, hogy az egyik esetben teljesen feszes
keret keletkezik, a másikban csak lazább megfelelés. Miután nincs olyan szabály, hogy
a költőnek a számunkra tetszetősebb megoldást kell választania, egyelőre még mindig
ne foglaljunk állást.
A költemény 18 sorból áll. Véletlen-e, hogy a sorok száma pontosan megegyezik az
első nagy szerelem óta eltelt évek számával? Nem lehet eldönteni. A vers mindenesetre

4

éppen ezekkel a szavakkal indul: „Az évek jöttek, mentek… Talán az is felvethető, hogy
a költemény az évek konkrét számlálásától, a mérhető időtől jut el a már meg nem
számlálhatóig, a végtelenig, az örökkévalóságig. Nyéki Vörös Mátyás, 17. századi
költő éppen a megszámlálható dolgok (fűszálak, csillagok, homokszemek) irdatlan
mennyiségéhez képest jelenti ki, hogy a Véghetetlen örökkévalóság mindezt meghaladja,
elmével fel nem fogható. Ha így lenne, és Juhász Gyula versét is úgy értelmeznénk,
hogy a konkrét mozzanatok megszámlálható sokaságával (elvétett szavak, eltévesztett
köszönések, összetépett levelek) állítja szembe az örökkévalóság kimérhetetlen idejét,
akkor talán a legelső mozzanat, az évek számlálása is szóbajöhetne. Mégis úgy vélem,
talán csak véletlen, hogy a 18-as szám megfelelést teremt az évek száma és a terjedelem
között.
A sorok számát inkább azért kell tekintetbe vennünk, mert a vers nincsen szakaszokra osztva. Ilyenkor is érdemes kisebb részekre tagolni a verset, kevés olyan költemény van, amelyik egyetlen megbonthatatlan tömbként gördül végig. (Még Babits Esti
kérdés-e sem kivétel, ott a tagmondatok határán érdemes részeket elkülöníteni.) Noha
lehetne szabálytalan méretű részeket is keresni, a 18-as szám azonnal egy 9 + 9-es, vagy
egy 6 + 6 + 6-os felosztást sugall. A versmondatok vizsgálata egyértelművé teszi, hogy
csak az utóbbi jöhet szóba. A költemény három mondatból áll: az első a 6. sor végén
ponttal végződik, a második a 12. sor végén felkiáltójellel, a harmadik a 18. sor végén
megint ponttal. Ehhez igazodik a korábban már említett időszerkezet is. Az első mondat múltidejű igéket hordoz, a második befejezett jelenidejűket (Ma már…, Ma már…,
Ma már…), a harmadik pedig folyamatos jelenidejűeket, vagy ha úgy tetszik, jelen idővel kifejezett jövőidejű cselekvéseket fejez ki. Vagyis kimondhatjuk, hogy a szakozatlan vers tulajdonképpen három jól elkülöníthető, azonos méretű, 6-soros strófából áll.
Kénytelenek voltunk a mondattagolásra támaszkodni, sőt még az időszerkezetet is
előre segítségül hívtuk, mert a vers rímelése nem igazít el bennünket. Szokásos esetben
az egymásra rímelő sorok ugyanabban a strófában helyezkednek el, és ez megkönnyíti
a tagolást. Rímtelen vers esetében egyéb szempontokat kell figyelembe vennünk. De
ha már a sorok rímtelenségét említettük, térjünk ki a versformára. Az Anna örök jambikus lejtésű 10-es, 11-es sorokból áll. A jambikus lejtést szemlélteti például az alábbi sor:
Ne hidd szivem, hogy ez hiába volt
∪ – | ∪ – | ∪ – |∪ –|∪ –
Érdemes a sorok szótagszámára is figyelni, mert újabb érvet szolgáltat a 3 × 6-os
strófatagoláshoz. A strófák szótagszámai így alakulnak:
1. strófa: 11
2. strófa: 11
3. strófa 11

10
11
11

11
11
11

10
11
11

11
10
11

11
10
11

Nincs szigorú szabály, a 10-es és 11-es sorok látszólag rendezetlenül helyezkednek
el. Jambikus költeményben azért szokták felváltva alkalmazni a páros és páratlan szótagszámú sorokat, hogy a sorok végén egyaránt állhasson hímrím ( – vagy ∪ – alakú
rím) és nőrím ( – – vagy – ∪ alakú rím). Mivel a magyarban a rímeket időmértékesen
is egyeztetjük, jambikus versben az egymással rímelő sorok mindig egyformán párosak

5

vagy páratlanok. Így tulajdonképpen felírhatjuk a rímtelen Juhász Gyula-vers rímképletét! A sorok szótagszámai alapján ez így festhetne:
a

b

a

b

c

c

Természetesen szó sincs arról, hogy a vers így rímelne. Csak arról, hogy a költő
pontosan úgy járt el a szótagszámok tekintetében, mintha egy ilyen rímképletű strófa
terve lebegett volna a szeme előtt. Valószínűleg ösztönösen alkalmazkodott egy,
a stanzára emlékeztető, állandóan készenlétben tartott formához. Tökéletesen (rímekkel) valósítja meg ezt a metrumot például az 1934-ből való Egy hangszer voltam…
Egy hangszer voltam az Isten kezében,
Ki játszott rajtam néhány dallamot,
Ábrándjait a boldog szenvedésnek,
Azután összetört és elhagyott.
Most az enyészet kezében vagyok.
De fölöttem égnek a csillagok.

a 11
b 10
a 11
b 11
c 10
c 10

A három strófás tagolódásra tehát metrikai érvet is találtunk. Jellemezzük ezután
a strófákat, figyeljük meg, hogy miben egységesek versszakon belül, és miben térnek el
egymástól a szakaszok.
Azt már megfigyeltük, hogy az igeidők a strófák határaihoz igazodnak. Ha felsoroljuk az első strófa igéit, még erősebb állítást tehetünk: jöttek, mentek, elmaradtál,
elfakult, elmosódott, elsuhant, illetve egy tagadó nem mentem. A második személyre,
azaz Annára vonatkozó igék következetesen az el- igekötővel kezdődnek. Ez távolodást fejez ki, az emlékkép folyamatos gyengülését, és ezzel párhuzamosan az én,
a költő magára maradását, egyedüllétét. Ezzel szemben a második strófa jelen idejű igéi
nem igekötősek: nem reszketek, voltál, ne hidd, volt, ne hidd. Két kivétel van, a 7. sor ejtem ki és a 12. sor elmúlt igéje. Csak ez a legutóbbi emlékeztet az első strófa monotóniájára. A harmadik strófa vegyes képet mutat. Ige csak kettő van benne, a 13. és 18.
sor élsz szava. Ezek mellett azonban sorozatot találunk befejezett melléknévi igenevekből: félrecsúszott, elvétett, eltévesztett, összetépett, elhibázott. Ezek mind igekötős
alakok, sőt háromszor is felbukkan az el-. Itt azonban egyik sem a távolodást fejezi ki,
hanem a félre-, rossz irányba értelemben fordulnak elő. Ennek nyilvánvaló az oka, az
első strófa igéi Anna alakjára vonatkoztak, az távolodott időben; a harmadik strófa
igenevei a költő környezetére, életére vonatkoznak, az van befejezett módon félrecsúszva, elhibázva. Ennek ellenére némi párhuzam mégiscsak vonható az első és a harmadik szakasz között. Nem csupán az el- szócska kimutatható előfordulásáról van szó,
hanem arról, hogy az első strófa távolodó múltideje ugyanúgy hosszabb időszakaszra
vonatkozik, mint a harmadik strófa jövőideje. A második szakasz – a jelen – pillanatnyi. Ehhez a mindig pillanatnyi, pontszerű éppen most-hoz képest a múlt is, a jövő is
mérhetetlenül hosszú szakasz. (Geometriai szóhasználattal élve: a múlt is, a jövő is a jelen origójából kiinduló félegyenes.) A harmadik strófa igenevei a jövőidőn belül mutatnak be végérvényesen múltszerű állapotokat. Ahogyan Anna alakja örökéletűvé válik, úgy válik örökérvényűvé, és ezzel múltszerűvé az én elhibázott élete is.
A strófák között fennálló ABA-szerkezetet, vagy ha úgy tetszik: szimmetriát
a mondatok közötti szintaktikai viszonyok is támogatják. Noha három különálló mon-

6

dat alkotja a költeményt, világos mellérendelő szerkezet figyelhető meg közöttük. Az
első és második versszak közé kitehető a de kötőszó (vagy az ezzel szemben, ám); a második és a harmadik szakasz között pedig már ott is van a mert. Vagyis a mondatok
közötti szerkezet így ábrázolható:
1↔2←3
A második versszak azért jelentheti be, hogy nem reszketek tekintetedre, mert
a harmadik strófa ehhez a jelen pillanathoz képest előidejű, már elhangzottak elvétett
szavak, eltévesztett köszönések, és ezekben a harmadik strófában idézett múltbeli
pillanatokban Anna ott rejtőzőtt. Ezért, a kedves megfigyelt örök jelenléte miatt
nyugodtabb az én, mert tudja, hogy ez az állapot válik örökérvényűvé, ettől kezdve
minden elvétett köszönés csak ilyen lehet. Vagyis a harmadik strófa úgy jelöli ki
a jövőidőt (Élsz és uralkodol örökkön…), hogy az ugyanebben a szakaszban bemutatott,
már múlttá vált pillanatokat nevezi meg, mint a második strófa nyugodtságának okát.
A harmadik strófa kezdőszava, a Mert így logikailag is párhuzamos helyzetbe hozza az
elmaradtál, elfakult, elmosódott, elsuhant igesort az elvétett, eltévesztett, elhibázott igenév
sorozattal.
Fordítsuk most a figyelmünket a verssorok és a tagmondatok viszonyára. Az első
versszak feltűnő formai jegye a soráthajlás (enjambement). A tagmondatok sorozatosan
átlépik a sorhatárt, rendre úgy kezdődnek, hogy csak a következő verssorban fejeződnek be. A legegyszerűbb úgy szemléltetni ezt a jelenséget, hogy újra leírjuk az első öt
sort, a tagmondatokat kiemeléssel elkülönítve:
.................................... elmaradtál
Emlékeimből lassan, elfakult
Arcképed a szivemben, elmosódott
A vállaidnak íve, elsuhant
A hangod ..............................
A soráthajlás igen merész költői eszköz. A klasszikus költészetben általában kerülni szokás, hacsak nincs különleges szerepe. Arany János arra mutat be példát (Vojtina II. levele öccséhez), hogy ha lépten-nyomon alkalmazzuk, a hatás óhatatlanul komikussá válik:
Midőn te így írsz: „A leányka hőn
Fohászkodék és sírva a mezőn
Bolyonga; fürti közt lebegve méla
Szellő susog és zengő Philoméla
Éneke szól; süt bűbájos világa
A holdnak. Ime jő azonban drága
Kedvese, akit oly régen ohajtva
Várt; felsikolt és csókba forr az ajka –”
S a többi, – ez neked jó, meghiszem,
De, mintha sással metszenéd fülem.

7

A hatást az váltja ki, hogy a tagmondat (szintagma) és a verssor természetes megfelelői egymásnak. A költészet kezdeti fokán nyilvánvalóan egybeestek. Metrikai elméletek szólnak arról, hogy a grammatikai és verstani párhuzamosság hogyan függ össze,
de elméletek nélkül is nyilvánvaló, hogy például a magyar népdal mondatai, tagmondatai rendre igazodnak a verssorokhoz, vagy fordítva, a verssorok a tagmondatokhoz.
Az egyes kultúrák metrikai rendszerei persze különféle mértékben eltávolodtak ettől
az „ősi” állapottól, ám az Arany János által is megfogalmazott igény, hogy a költő igazodjon a sorokhoz, a magyar költészetben (pontosabban a magyar ütemes-hangsúlyos
verselésben) egészen a 19. század végéig általánosnak mondható. Különleges helyzetben azonban még Arany János is szívesen alkalmazza a soráthajlást. Például a Toldi IX.
énekében:
Mészáros legények, merre láttak, széjjel
Iramodtak egy-egy hurkoló kötéllel
Itt a széjjel iramodtak két sorba törésével funkcionális soráthajlás jön létre, a legények különböző irányú mozgását érzékelteti a költő. Vagy A honvéd özvegye soraiban:
Nem ismeri többé meg a nő
Férjét – az apa nem fiát
A Fiamnak című versben maga Arany emeli ki az elszakított jelzőt a sor végén:
Oh, ha bennem is, mint egykor, épen
Élne a hit, vigaszul nekem!
További példákért érdemes felütni J. Soltész Katalin: Arany János verselése (Akadémiai Kiadó, Budapest 1987) 184–193. lapjait. De hogy ne csak Aranytól idézzünk, és ne
csak 19. századi példát lássunk soráthajlásra, ideiktatom Esterházy Péter Fuharosok
című regényéből a 46. oldal egy részletét (Magvető Kiadó, Budapest 1983. Itt most fontos, hogy csak ebben a kiadásban szedték így a szöveget). Függetlenül attól, hogy
a szerző által szándékolt, vagy szándékolatlan esetről van szó, a magyar költészet egyik
legszebb soráthajlásos ritmikai megoldása az a rész, ahol a Fuharos leteperi Zsófiát:
Lábaim hasztalan össze – ahogy
kalapáccsal vernek bele egy marék
zsírba, úgy olvadtam szét – fáj,
baromian fáj a fuharos – nehéz
hagymaszag belém – mintha
szétszakadnék, mintha a beleim
leszakadnának, mintha a szívem
leszakadna a bordáimról, mintha
a bordáim felhasadnának – combom
csúszós melegség – vékony combjaim
egyre vékonyodnak, Istenem, milyen
ragyogásról volt szó, csak, csak fekete
vér.

8

A funkciótlan soráthajlás gyakori használata komikus hatást vált ki, a funkcionális
soráthajlás tudatos alkalmazása nagyon erős költői eszköz. Bármelyikről is van szó,
fontos megérteni, hogy mi működteti ezt a jelenséget. A grammatika és metrika rokonsága. A költészet kialakulásakor ez a kapcsolat természetes egybeesést jelentett, és
bizonyos verstípusoknál ez az egybeesés ma is természetes. Ám a költői formák egyre
bonyolultabbá váltak, és számos olyan verselési rendszer alakult ki, ahol a verssor már
nem mindig esik egybe a mondatok természetes határaival. A magyar költészetben
ilyen például az időmértékes verselés. Már Berzsenyi Dánieltől számos példát lehet
hozni arra, hogy a sorhatárt nem tekinti kötelező grammatikai nyugvópontnak. Csak
találomra nézzünk meg néhány ilyen helyet. A közelítő tél első szakaszában jelző és jelzett szó esik külön sorba (aszklepiadészi strófa):
Hervad már ligetünk, s díszei hullanak.
Tarlott bokrai közt sárga levél zörög.
Nincs rózsás labirinth, s balzsamos illatok
közt nem lengedez a Zephir.
A magyarokhoz (II.) kezdőszakaszában szintén jelzős szintagma válik külön (alkaioszi strófa):
Forr a világ bús tengere, ó magyar!
Ádáz Erynnis lelke uralkodik,
S a föld lakóit vérbe mártott
Tőre dühös viadalra készti.
Az Osztályrészem negyedik versszakában két sor is enjambement-nal ér véget
(szapphói strófa):
Van kies szőlőm, van arany kalásszal
biztató földem: szeretett Szabadság
lakja hajlékom. Kegyes istenimtől
Kérjek-e többet?
De disztichonban írt költeményből is könnyű közismert példát találni. Kölcsey Ferenc Huszt című versében soráthajlás van a harmadik és negyedik sor között, a negyedik sorban pedig a két félsor között (ez is enjambement!):
Bús düledékeiden Husztnak romvára, megállék;
Csend vala, felleg alól szállt fel az éjjeli hold.
Szél kele most, mint sír szele kél; s a csarnok elontott
Oszlopi közt lebegő // rémalak inte felém.
Az időmértékes formák nem igazodnak szigorúan a magyar grammatikához, vagy
megfordítva, a tagmondatok határait időmértékes verseknél nem igazítjuk a sorvégekhez. De a modern időmértékes formák (jambikus verselés), sőt az ütemes-hangsúlyos
formák is megváltoznak a 20. század elején. Bonyolult kérdés, hogy miért. Részben
nyilván az avantgárd mozgalmak és a szabadvers-divat hatására. Részben a klasszikus

9

formák és klasszikus szabályok divatja tűnt le. A világirodalmi párhuzamokat is figyelembe kellene venni. Ahelyett azonban, hogy a soráthajlás elterjedésénél időznénk,
fordítsuk a figyelmünket a rímelésre.
Pontosabban figyeljünk arra, hogy az Esterházy-részlethez hasonlóan az idézett
időmértékes versek és az Anna örök is rímtelen. Ha a vers rímel, a soráthajlás élénkebben fejti ki a hatását. Ez azért van így, mert a rím jelzi a sorvéget, kijelöli azt a pontot,
ahol szokásosan szünetet szoktunk tartani. A rím metrikai határjelölő szerepe miatt ellentétben áll a soráthajlással, ami éppen ezt a határt tekinti semmisnek. Talán még az is
igaz, hogy minél erősebb a rím, annál nagyobbat zökkent az áthajlás; minél tompább
a rím, annál természetesebben siklik át az enjambement új sorba.
Ez az összefüggés talán Szabó Lőrinc Tücsökzene című költeményében figyelhető
meg a legjobban. A költő nagyívű, epikus jellegű versciklust épített, s eközben kialakított egy rá nagyon is jellemző, prózaszerű versnyelvet. Három eszközzel érte el azt,
hogy a formailag egyébként teljesen pontos (1) jambikus, (2) sorokra tördelt, (3) rímes
versek élőnyelvinek, természetesnek és egyszerűnek hatnak. (1) A jambusokat nem
tisztán alkalmazza, hanem a prózához közelítve nagyon gyakran használ közömbös
lábakat. (2) A sorok határait igen gyakran soráthajlással lépi át. Végül (3) egészen
tompa rímekkel él, igen gyakran az a névelőt, vagy az és kötőszót szerepelteti rímpozícióban. Egyetlen részlet jól rávilágít erre a versnyelvre. Legyen ez a 167. szakasz,
A távol harmadik, mert ez is az Első Szerelemről szól:
De nem vagy az! S megint vagy… Forog a
debreceni korzó káprázata:
most egyszerre Kettő vagy: szőke és
fekete! A nagy könyvkereskedés
előtt lestem, jössz-e már, jöttök-e,
s hogy ideérsz, Egy s Kettő, te, Titok,
te Képtelenség, úgy átsajdulok,
mint amikor, harminc esztendeje,
csakugyan jöttél, s arcod nevetett,
s ráztad szőke-fekete fürtjeidet,
Első Varázs, te, Kettő (mialatt
legjobban egy távol Harmadikat
kívántam benned)… Álom, rajtad át
szárnyal a fiúk szeme a világ
tényei felé… Nem voltál enyém?
Biztos?… De hiszen nem is vagy, csak én
gyártottalak, s én nem tudom ma sem,
hol kezdődik az Első Szerelem.
A ciklus végén még az is előfordul, hogy strófa végén sem ér véget a mondat, hanem soráthajlással folytatódik – az egyébként címmel elkülönített – következő szakaszban (350 – 351 –352. szakasz). A Szabó Lőrinc-példa azért tanulságos, mert rávilágít a soráthajlás és a tompa rímelés összefüggésére, sőt tulajdonképpen az indítékára is.
A Tücsökzene – címéhez méltóan – nem hivalkodik rafinált megoldásokkal, nem arra
helyezi a hangsúlyt, hogy csengő-bongó rímekkel kápráztasson el, hanem prózává
oldja az emlékezést. Ha az olvasó, vagy méginkább a verset hallgató megfeledkezik ar-

10

ról, hogy a Tücsökzene vers, a szöveg bizony nem figyelmezteti rá. A költő inkább eltüntetni igyekszik a sorvégeket, mint kiemelni.
Ez a törekvés ellentétes azzal, amit például Kosztolányi Dezső vagy Tóth Árpád
rímgazdag költészete szimbolizálhat. És mélyen rokon Juhász Gyula visszafogottságával, mellőzöttségével, pasztelles színkezelésével. Nem véletlen, hogy az Anna örök
című versgyűjteményben Versek, rím és remény nélkül címmel két darabot is találhatunk. Az Anna örök című vers rímtelensége ezután a fejtegetés után már nem egyszerűen annyit jelent, hogy a költemény a drámai monológokhoz hasonlít, mert rímtelen
jambusokban íródott. Az első strófa szisztematikus soráthajlásai világossá teszik, hogy
ennek a versnek rímtelennek kell lennie. Részben azért, hogy az enjambement ne váljon komikussá, részben azért, hogy a versbeszéd a lehető legtermészetesebb maradjon,
részben pedig azért, hogy a vers ne hivalkodjon a pompájával.
A felidézett múlt a soráthajlásokkal válik tapinthatóvá. A megtörtént események,
az emlékek, a mozzanatok mind bizonytalanok. Nem igazodnak biztos fogódzóhoz,
nem jelölhető ki, hol kezdődnek, hol érnek véget. Az egyiket követi a másik, mintha
egymáshoz lennének öltve. A bizonytalanságot csak fokozzák az igék: elfakult, elmosódott, elsuhant.
Említettük korábban, hogy a vers jellemezhető egy ABA-alakú renddel, és valóban
a második strófa sorról sorra halad, egyetlen soráthajlás sem töri meg a rendet, a jelen
pillanata határozott és bizonyos. A harmadik strófa szintén sorról sorra halad, de jellemző módon mégiscsak felbukkan egy áthajlás:
Mert benne élsz te minden félrecsúszott
Nyakkendőmben és elvétett szavamban
Ez a funkcionális soráthajlás szinte szemlélteti a félrecsúszott nyakkendő megigazítását, azt a mozdulatot, ahogyan egy rántással a helyére húzza az ember. A jelző és
a jelzett szó közötti megbicsaklás, illetve maga kép azt is jelzi, hogy valami elromlott,
megváltozott. Kizökkent az idő…
De térjünk vissza a második strófához. Itt tűnik fel a vers másik igen erős formai
eszköze, az anafora. Három sor is a Ma már… szókapcsolattal kezdődik. Az anaforikus
(sor eleji) ismétlés határozottan rögzíti a jelen pillanatát, és szinte konok dacot kölcsönöz a strófa első három sorának. Mindegyik kijelentés azt próbálja meg állítani, hogy
Anna emléke már a múlté. Az első strófa még megkísérelte ábrázolni a tűnő emléket,
a második azt bizonygatja, hogy a költőnek sikerült megszabadulnia az emlékek terhétől. A nem reszketek tekintetedre negatív festéssel utal a múltra. Tulajdonképpen azt
vallja be a költő, hogy korábban reszketett. Az anaforikus felsorolás utolsó tagja közhellyel zárul: egy voltál a sokból. Ezt újabb szentencia követi: ifjuság bolondság (juventus
ventus). Általános bölcselkedés fedi el a valóságot, hogy mindez önáltatás. Valójában
tudjuk, hogy Anna nem egy volt a sokból, hanem az az egy, akit örökre megőriz a költő.
A strófa két zárósora két Ne hidd megszólítással fordítja vissza a gondolatmenetet.
Hiszen a költő számára is világos, hogy az ami elmúlt az nem múlt el.
A harmadik strófa folytatja az anaforikus felsorolást. Most az És minden sorkezdet
fordul elő kétszer, ehhez kapcsolódik a 17. sor És egész sorkezdete, sőt talán a zárósor
Élsz szava is. Mintha a rímtelen költemény nem a sorvégeken, hanem a sorok elején
törekedne az összecsendítésre. Innen visszapillantva tűnhet fel, hogy az első strófa sem
mentes a sornyitó párhuzamoktól. Ott a névelős sorkezdés a jellemző, kétszer Az, két-

11

szer a áll az élen, egyszer pedig az Arcképed szókezdő A-ja. Ez persze elsőre aligha észrevehető. A második és harmadik strófa anaforái azonban szinte előhívják a halvány
ismétlődést.
A zárószakasz igéit már elemeztük. A felsorolt képek mindegyike egy-egy hibát,
tévedést fogalmaz meg. Az elvétett szó és az eltévesztett köszönés a freudi elszólás körébe
sorolható. A tudat alatt meghúzódó, emlékekből és álmokból táplálkozó érzések váltják ki. Jellemző arra a dologra, amit elfojtunk. Váratlan pillanatokban előbukkan, és
amikor eltévesztünk valamit, árulkodó módon odatolakszik. Az eltépett levelek konkrétak, akár Annához írott, de soha el nem küldött levelek lehetnek. A félrecsúszott
nyakkendő abból a szempontból meghökkentő kép, hogy sem elszólás formájában,
sem direkt módon nem utal Annára, a költő mégis őt látja az apró hibában. A férfiúi
hiúság bújna meg a kép mögött? Az, hogy nem tetszett Annának?
Az elhibázott életem kifejezés általánossá teszi a versszakot. Az eddig felsorolt mozzanatok összegződnek benne, s megfogalmazódik a Juhász Gyulára oly jellemző szomorú sorsszemlélet. Félretaszítottság, elhagyatottság. A félrecsúszott nyakkendő ennek
a szimbóluma. A vers zárószava a strófa jelentésével szorosan összefügg, és a két lehetséges zárószó más-más árnyalattal egészíti ki. Az utolsó sorban mindenféleképpen megszólítja a nőt az Élsz és uralkodol szavakkal. Ezt az Anna tovább nyomatékosítja, így
a strófa azt mondja: Te vagy egész elhibázott életem szimbóluma. Ebbe a kijelentésbe
némi vád vegyül, egyetlen végső okot nevez meg, minden feloldás nélkül. Ha az Amen
szót képzeljük a vers végére, akkor is megszólítja az utolsó sor Annát, de egy úgy legyen-nel beleegyezően fejet hajt. Mintha neki is így lenne jobb.
A harmadik strófa abból a szempontból különleges, hogy az anaforikus felsorolás
a szintaktikai szerkezet ismétlésével jár együtt. Mind a három strófa felsorolásra épül.
Az elsőben a múlt emléknyomai sorakoznak, a másodikban a jelen rögzített állapotai,
a harmadikban a hibák és tévesztések. Ám az első strófa soráthajlásai megbontják a
rendet, nem jön létre feszes ismétlés, a múlthoz a feloldott, fellazult felsorolás illik.
A második strófa anaforái következetes rendet hoznak létre, de csak a sorok elején, és
a strófa elején. A harmadik versszak különleges, mert az egész szakaszra kiterjedő, és a
sorokat a kezdetüktől a végükig meghatározó rendet mutat be. A 3., 4., 5. sor rendje
a legfeszesebb:
És
És
És

minden
minden
egész

eltévesztett
összetépett
elhibázott

köszönésben
levelemben
életemben

Először egy És kötőszó nyitja a sort, utána általános határozószó következik, majd
egy befejezett melléknévi igenév, végül egy (képes)helyhatározó. A szigorú rendet csak
a strófa eleji soráthajlás bonyolítja meg, de a minden félrecsúszott nyakkendőmben esetén is ezt a szerkezetet találjuk, a második sorban pedig hiányzik a minden szócska az
elvétett szavamban elől. Ez a szintaktikailag kötött monoton ismétlés több szempontból is érdekes.
Egyrészt ez a litániaszerű megoldás hozzájárul a költemény vallásos kicsengéséhez.
Az utolsó sor örökkön szava önmagában is ilyen jelleget kölcsönöz a versnek, függetlenül attól, hogy az utolsó szót Amen-nek olvassuk-e. Az egész vers felsoroló jellegű,
emiatt a harmadik strófa litánia-jellege kiterjed az egész költeményre. Így válik az
egyébként kifejezéseiben, képeiben, hangulatában profán szöveg magánimává. Juhász

12

Gyula költészetére jellemző a vallásos hang, sőt Anna-litániát is írt. A Profán litánia
anaforikus strófakezdésekkel emeli ki a műfajra jellemző ismétlődést:
Tűnt Anna, aranyház,
Te drága csoda,
Elefántcsontmívű
Boldog palota.
Tűnt Anna, te tünde,
Te édeni kert,
Ahonnan örökre
Sors kardja kivert.
Tűnt Anna, mennyország,
Thulén túli táj,
Kire messze, mélyben
Gondolni be fáj!
A litánia nem más, mint a szentként tisztelt személy, Mária vagy Jézus tulajdonságainak, jellemzőinek részletező, olykor igen hosszú és monoton felsorolása. A műfajt
szívesen választják szerelmes vershez is a költők, hiszen a kedves tulajdonságainak
részletező felsorolása önként kínálkozó verstéma. Juhász Gyula legismertebb költeménye, a Milyen volt… ugyancsak tekinthető anaforikus strófakezdésekkel, sőt grammatikai párhuzamokkal szerkesztett rövid litániának. Az Anna örök múlt – jelen –
jövő időszerkezetére fektetett felsorolása annyival gazdagabb, hogy a különböző idősíkok különböző mozzanatokat sorolnak, s ezek egymással párhuzamosan, egymást is
értelmezve jelennek meg. És most érkeztünk el a gondolatmenetünk elején feltett kérdéshez. Milyen lélektani okok játszhattak közre, ha a szedő rovására írjuk a versvégi
Amen szót? A litánia-szerű felsorolás egészítheti ki az utolsó sor örökkön szavát, és
hívhatja elő a verset értő másolóból a logikus befejezést. Ha litánia, akkor záruljon
Amen-nel.
A szigorú szerkezetű felsorolás másik következménye, hogy a harmadik strófában
rímillúzió keletkezik. Erre a jelenségre Horváth Iván idéz szép példát (Balassi költészete történeti poétikai megközelítésben, Akadémiai Kiadó, Budapest 1982. 195–196.):
„…a magyar agglutináló nyelv, amelyben a mondattani paralelizmusok (amilyeneket
a klasszikus szabadvers előszeretettel alkalmaz) azonos toldalékokat, homoioteleutonokat, morfémarímeket eredményeznek, úgyhogy magyarul mondattani paralelizmusokat alkalmazó, Walt Whitman-i típusú szabadverseket rím nélkül egyszerűen nem
lehet írni, vagy ha igen, akkor csak rendkívül szigorú és ugyanakkor átlátszó korlátozások révén, mint Kassák teszi a Mesteremberek elején, ahol a paralelizmust a magyarban mássalhangzós -k számhatározatlansági jelre korlátozza –
Mi nem vagyunk tudósok, se méla aranyszájú papok,
És hősök sem vagyunk, kiket vad csinnadratta kísért a csatába
– majd az -on -en -ön határozóragra, gondosan ügyelve a véletlenszerűen is valószínű
összecsengés elkerülésére:

13

S akik most ájultan hevernek a tengerek fenekén, napos hegyeken,
És a ménkővert mezőkön szerte, szerte az egész világban.”
Az Anna örök nem tudja elkerülni a toldalékismétlést. A sorvégre eső helyhatározók mind -ban/-ben-re végződnek. A Nyakkendőmben a soráthajlásnak köszönhetően
sor belsejébe esik, de a strófa második sorától kezdve elkezdődik a toldalékismétlés:
szavamban
köszönésben
levelemben
életemben
Megfigyelhető, hogy csak a sorozat elején találunk mély hangrendű toldalékot,
ezután csupa egyforma -ben sorakozik, tökéletes hármas ragrím keletkezik. És itt megint a vers végére Amen-t író szedő lélektani helyzetéhez értünk. Nem csupán a szöveg
értelme billentheti meg az olvasatot. A hármas rím negyedik tagjaként az Amen rímel,
míg az Anna nem.
Furcsa, hogy az első strófa áthajlásos szerkezete kapcsán arról beszéltünk, hogy
ennek a költeménynek rímtelennek kell lennie, és itt a végén az anaforikus szerkezet
miatt mégiscsak rímek keletkeztek. A prózaszerű indítás a költemény végére rímes
versbe torkollik. Ennél ravaszabb csapdát a másoló számára nehéz lenne kieszelni.
Feltéve persze, hogy az Amen a gondatlan szedő műve. Mert a vers költői eszközeit
ugyan bemutattuk, de adósak vagyunk még a források vizsgálatával, és néhány elvi
megfontolással. A kritikai kiadás a Hárfa című gyűjtemény szövegét közli. Péter
László az ultima manus elvére hivatkozik, precízebben ultima editio-t kellene mondanunk, hiszen a nyomtatvány nem a szerző keze munkája, s ez nem csupán szőrszálhasogatás, ugyanis az utolsó kézirat vitán felül a szerző utolsó szándékát tükrözi, az
utolsó nyomtatvány viszont ki van téve a nyomdahibáknak. Az ultima manus elvére
még visszatérünk, nézzük a Hárfa szövegét. A legjelentősebb szövegeltérésről már tudunk, az utolsó szó itt: Amen. Három ékezetbeli eltérés is akad, a 3. sorban szívemben,
a 10-ben ifjúság, a 11-ben szívem áll. E lényegtelennek tűnő apróságok azonban árulkodóak. Mind a három változat elrontja az adott helyen a jambikus ritmust, a jambus helyébe tompa spondeus kerül. A kézirat rövid magánhangzós változatai mutatják, hogy
korábban a költő a jambikus lejtéshez igazította az ékezést. Nem valószínű, hogy
szándékosan rontotta volna a sorok ritmusát, inkább hihető, hogy a Hárfa szedésénél
igazítottak a helyesíráson. Elég a kritikai kiadás jegyzeteit futólag áttekinteni, hogy kiderüljön: a Hárfa ékezési eljárása rendre eltér a kéziratban is fennmaradt versekétől,
rendre hosszú í-vel írja a szív szót. Azt továbbra sem tudjuk, hogy az Anna – Amen
változtatást ki hajtotta végre. De ettől a kérdéstől függetlenül állíthatjuk, hogy a vers
ékezésében nem az ultima editio-t érdemes követni, a korábbi változatok jobbak.
Az Anna örök kézirata, melyről korábban már volt szó biztos támpontnak tűnik.
Dalos László örömmel állapítja meg, hogy „Juhász Gyula tehát így írta”. Igen ám, de
mikor. A kézirat keltezetlen. Egyetlen támpontunk van, a fentebb közölt szövegtől
való egyetlen szövegeltérés. A kéziraton és a Pesti Napló első közlésén is a 14. sor végén vessző szerepel. Ez vélhetően hiba, ugyanis Juhász Gyula az és kötőszó előtt nem
használt vesszőt. Az Anna örök szövege ezt számos helyen példázza. A 14. sor végi
vessző furcsa módon egybeíródott a megelőző szavamban szóval, máshol a vesszők

14

mindig jókora helykihagyással követik a megelőző szót. Ez arra utal, hogy valami írástechnikai mozzanat játszhatott közre a papírra vetésénél. (Túl közel volt a papír széle?
Tollat mártott? Papírhiba? Vagy megállt egy pillanatra az írással?) Mindenesetre a Pesti
Napló közlésével megegyező hiba arra vall, hogy a kézirat 1926-os lehet. Valószínű,
hogy a Mikes Lajos tulajdonából a Petőfi Irodalmi Múzeumba került kézirat a Pesti
Napló szövegének a forrása.
A kézirat azonban nem lehet a vers fogalmazványa. Egyetlen javítás nélkül, szép
egyenletesen, olvashatóan követik egymást a sorok. Gondos tisztázat benyomását
kelti, nyoma sincs rajta olyan áthúzgálásoknak, módosításoknak, mint ami Juhász
Gyula versfogalmazványaira jellemző. Ez is arra utal, hogy a folyóiratnak szánta.
A címet kettős vonallal aláhúzta, s alatta feltüntette, hogy Irta: Juhász Gyula.
A Pesti Napló szövege ettől a kézirattól egyetlen ponton tér el, a 11. sorban szívem
áll. Az ékezési pontatlanság a fentebbi ritmikai érvvel együtt azt igazolja, hogy a kézirat a korábbi, ahhoz képest a folyóirat már egy ponton ront a szövegen, a közös hiba
mellé egy saját hibát is felsorakoztat. De sem a kézirat, sem a Pesti Napló szövege nem
lehetett a Hárfa szövegének az alapja, mert a Hárfa – miközben az ékezésre érzéketlen
– nem veszi át belőlük a 14. sor vesszőhibáját. Vagyis 1929-ben egy újabb szerzői kéziratot használtak. Hiába áll az 1926-os kéziraton Anna, ha az 1929-esen már esetleg
Amen szerepelt! Nem kizárólag a szedő változtathatott a versen.
A források áttekintése után térjünk rá a szövegközlést érintő elvi megfontolásokra.
A kritikai kiadás elvszerűen járt el, alkalmazta az ultima manus elvét. A legújabb szabályzat – történetesen Péter László állította össze – óvatosan fogalmaz: „Alapszövegül
általában az utolsó kéz (ultima manus) elve alapján a szerző életében megjelent utolsó, a
szerzőtől gondozott vagy jóváhagyott közlés, vagy a legkésőbbi eredeti (autográf) kézirat (gépirat, nyomdai levonat) szolgál. Ezt az elvet azonban nem szabad mereven,
kellő mérlegelés nélkül alkalmazni; bizonyos esetekben el lehet, sőt el kell tőle térni.
Így például, ha kétséget kizáróan megállapítható, hogy a szerző életében megjelent
szöveg csak a cenzúra beavatkozása vagy a politikai viszonyokból származó öncenzúra
miatt tér el a szerző korábbi szövegétől, akkor a korábbit fogadjuk el alapszövegnek.
Viszont a kényszer nélkül, akár más tanácsára is, de a szerző beleegyezésével történt
változtatást tiszteletben kell tartanunk.”
A kritikai kiadás természetesen nem csak az alapszöveget közli, hanem a szövegkritikai jegyzetekben a többi változat eltéréseit is. De a tét nem kicsi. Láttuk, hogy a későbbi kiadások – helyesen – a kritikai kiadás főszövegét veszik eztán alapul. Vagyis
a sajtó alá rendező arról dönt, hogy mi váljon a vers hivatalos szövegévé. Az ultima
manus elve önmagában is bírálható. Miért kellene a szerző utolsó szándékát elfogadnunk? Ez csak akkor lenne helyes gondolat, ha úgy képzelnénk, hogy a szerző folyamatosan tökéletesíti a művét. De még ekkor is lehetne érvelni a korábbi változatok
mellett. Mit tegyünk például, ha egy korábbi változat gyorsan népszerűvé vált és elterjedt? Más szerzők művei korábbi alakban idézhetik, folytathatják a gondolatmenetét.
Abban a pillanatban, amikor a szerző közzéteszi a művét, lemond arról a jogáról,
hogy kizárólagos tulajdonának tekintse. Ugyan a módosítás jogát fenntartja magának,
de a javítatlan változat terjedését már nem gátolhatja meg. Az ultima manus elve úgy
tesz, mintha meggátolhatná.
Ennél azonban sokkal bonyolultabb a helyzet. Számos példa mutatja, hogy egy
szerző hiába javítja a művét, közben maga is hozzájárul a romlásához; a kiadások során keletkezett nyomdahibákat észre sem veszi, esetleg maga is hibázik (például kifelejt

15

egy szót). A szerző életében többször megjelent művek gyakorta lehetetlen helyzetbe
hozzák a sajtó alá rendezőt. A korai változatban még nincsenek benne a szerzői módosítások, a későbbiekben pedig már sok a szerzői szándéktól eltérő változat.
A szabályzat szövege is felhívja a figyelmet arra, hogy bizonyos körülmények érvényteleníthetik az utolsó kéz elvét. Ugyan nehéz megítélni, hogy egy szövegváltozat
létrejötte minek köszönhető (hogyan ellenőrizhető az öncenzúra?), a szabályzat engedékenysége, óvatossága helyeselhető. Valójában az ultima manus elve nem más, mint
menekülési útvonal a textológus számára.
Jelen esetben a kérdés nem is bonyolult. Mit válasszunk alapszövegül? A meglévő
kézirat és a Hárfa szövege jöhet szóba. Ha elképzelhető párhuzamos szövegközlés,
mert van rá hely, vagy számítógépes kiadást képzelünk el, akkor természetesen mindkét változatot helyes egymás mellé helyezni (sőt akár a többit is, ha nem válik áttekinthetetlenné). Ha azonban egyetlen szöveget kell választanunk, akkor mi a teendő? A Hárfa ékezési pontatlanságait mindenképpen javítanám. Az egyetlen vesszőhibát úgyszintén. Ezek után már csak az utolsó szó ügyében kell dönteni.
Két elképzelhető történetünk van: (1) Juhász Gyula az Anna névvel fejezte be
a verset, amit a Hárfa szedője a fentebb bemutatott lélektani okokból elrontott; (2)
Juhász Gyula 1926-ban az Anna névvel fejezte be a verset, majd 1929-ben módosította
Amen-re. A két eset közül nem tudunk választani, mert mindkettő hihető. Az Anna
tetszetős, mert keretbe foglalja a verset, egyénibbnek tűnik, és az (1) történet hibáját is
meg tudjuk indokolni. Dalos László nagyszerű költői leleményként értékeli a versbefejezést: „itt van Anna neve, az imádság-parafrázis mondat végén, Amen helyett, igazi
költői trouvaille-ként!” Mindezzel szemben az Amen teljesen logikus verszárószó, illeszkedik a megelőző örökkön-höz, és betetőzi a harmadik strófa meginduló rímsorozatát. Ezt is értékelhetjük költői leleményként: itt van az Amen a szerelmes emlékezővers végén, Anna helyett igazi költői trouvaille-ként!
A legromatikusabb történet azonban a következő lenne: (3) Juhász Gyula 1926-ban
az Amen szóval fejezte be a verset, de freudi elírás történt, s amikor a Pesti Napló számára lemásolta tévedésből a szeretett nő nevét írta le. Ezután 1929-ben megigazította
a félrecsúszott nyakkendőt. Kár, hogy ez a változat a legkevésbé hihető.
Nem azt akarom bizonyítani, hogy az Amen lenne a helyesebb olvasat. Azt sem,
hogy az Anna. Azt gondolom fontosnak kimondani, hogy a válasz nem tudható.
Már csak egyetlen érv maradt hátra. Tudjuk, hogy a vers 1929-től 1990-ig, azaz 60
éven keresztül az Amen zárószóval jelent meg, sőt a jelenlegi középiskolai szöveggyűjteményekben is ezzel a szóval fejeződik be. Mi a célunk? Hogy igazodjunk ehhez a tradícióhoz? Hogy tiszteletben tartsuk? Hogy ellene dolgozzunk? Hogy nyilvánítsuk elvétett szónak, eltévesztett köszönésnek, félrecsúszott nyakkendőnek?

16

