A TISZATÁJ DIÁKMELLÉKLETE
2000. JANUÁR

66. SZÁM

ALFÖLDY JENÕ

Visszájáról a teljesség
Pilinszky: a remény eretneke
ADALÉKOK AZ APOKRIF ELEMZÉSÉHEZ
Az Apokrif a keletkezéséig (1954) terjedő életmű
összefoglaló költeménye. Gondolati, művelődéstörténeti (irodalmi, bölcseleti és vallástörténeti) vonatkozásokban gazdag, érzelmileg árnyalt, triptichonszerű lírai
kompozíció. Tucatnyi elemzés született már róla, de
úgy tetszik, bőven tartogat még meglepetéseket.
Bonyolult összetettsége, emlékező jellege, vékony
epikai szála – mely részint a felhasznált bibliai hagyományok, részint a költői önarckép és önéletrajz
mentén követhető – és felidéző-leíró jellege is elégiává
teszi. Hét-nyolcszori hangváltása, tematikai sokfélesége, a költői nézőpont majdnemhogy „szeszélyes”
változásai azonban a rapszódia jellegzetességeit is magukon viselik. Prófétaként jövendöl a költő, és kinyilatkoztatás-értékűen teszi föl kérdéseit az embereknek
arról, hogy ismerik-e a mélyvilági kínokat, amelyeket ő
átélt vagy amelyeknek tanúja volt; rabságáról, majd
otthontalanságáról panaszkodik, és hazatérve a semmibe réved; nosztalgikusan szólongatja régi szerelmét
– sóvárog utána és lemond róla, hogy még jobban
rettegjen a magánytól; végül megsemmisülten adja át
magát – nem is magát, csak volt-magát – a személytelen sírásnak, mely már a világ sírása, önsiratása. Ez bizony így eléggé „rapszodikus”.
Ám ez a rapszodikusság, bármilyen szélsőségeit
mutatja a kedélynek, végigjárva a megsemmisüléshez
vezető rossz közérzet minden lehetőségét, mégsem jelenthet műfajkijelölést. Az Apokrif nem rapszódia, elsősorban azért, mert csak a negatív érzelmek közt hányódik, s a pozitív érzések kizárólag meghiúsult változatban említtetnek a műben. A hangváltások ezért nem

PILINSZKY JÁNOS
(1921–1981)

Az Apokrif teljességgel
a negatívumok remekműve,
mondhatni, a katarzis nélküli katarzisé. Pozitívumai
csak a visszájukról nyilvánulnak meg. Minden érték
megsemmisül: a paradicsomi szépség és boldogság,
az otthon idillje – mint
Radnóti nagy verseiben,
a Nem tudhatomban,
az Erőltetett menetben
és másutt.

annyira „rapszodikusak”, mint például A vén cigány bordalra hangszerelt rapszódiájában, amelyben a sírva vigadáshoz a félelmetes természeti képek ugyanolyan érvek,
mint a történelem, a mitológia és a vallás tragikus érvei, és amelyben a lélek versvégi
döntését a mámor, sőt, inkább a mámorból való hirtelen kijózanodás táplálja. De nincs
a műben olyan gyökeres ritmikai váltás sem a hangulati töréspontokon, mely a hangulatváltást formailag is kifejezné, mint Petőfi Egy gondolat bánt engemet című rapszódiájában. (Petőfi a jambust anapesztusra cserélő, lázas gyorsítás után ismét lassú jambusokra és gyászos spondeusokra vált, hogy aztán e ritmusnál megmaradva az eszme
iránti lelkesedés kiáltásával oldja fel az önkéntes életáldozat komor fenségét.)
Nem, az Apokrif nem „csúszik át” a rapszódiába. Pilinszky, bármennyire nagy szeretettel ír esszéiben Vörösmartyról és Petőfiről, bármily átélt művészettel adta elő
versmondóként Vörösmarty kései nagy verseit, a romantikát jócskán túlhaladta, ha
érzelmileg nem szakított is vele. Nem is szakíthatott Vörösmartyval, ha annak a nem
épp leggyakrabban emlegetett, ámde műfajilag szintén „rendhagyó” rapszodikus-elégikus versét, Az embereket nézzük. Az emberek az Apokrif előképe annyiban, hogy feloldás nélkül hagyja „Az emberfaj sárkányfog-vetemény” mitológiai látomását. A Szophoklésztől idézett kép végletességét azonban éppen meseszerű abszurditása és irrealitása enyhíti. Az Apokrif kétségbeesését nem enyhíti semmi. Pilinszky művéből határozottan érezzük, hogy nem csupán egy szubjektíve hiteles, ám kivételes lírai pillanat
terméke a vers feloldatlan kétségbeesése, hanem maga az állandósult lelki realitás,
olyan, mint a műben az „árnyékom csörömpöl”, a „kimeredek a földből” és az „Akkorra én már mint a kő vagyok” végső állapota, vagy az, amit az „alvó szegek a jéghideg homokban” képe fejez ki kérlelhetetlen determinizmusával a Négysorosban.
A rapszódia olyan modernebb változatával sem él, mint Babits az első világháború
elleni versattakjában, a Húsvét előttben. Az Apokrifban a remény és a csüggedés, illetve
kétségbeesés nem a beszélő hangvételében váltakozik, csupán annak emlékeiben;
ő maga egyetlen lelkiállapotot éreztet, a mindenen túljutott ember vigaszt nem remélő,
rezignált magatartását. A felkiáltások és kérdések ugyanabból a közérzetből fakadnak.
A versbeszéd temperáltsága egyenletes.
Erről a temperáltságról sok mindent el lehet mondani. A rímes jambusok zenéje
kiegyensúlyozottnak mondható. A szöveg a képeknek és a patetikus előadásmódnak
köszönheti magas hőfokát. A reményvesztettségből fakadó rezignáció tartja medrében
a versbeszédet, mely egyenletesen átforrósult, mint a mélyről jövő és szűnni nem
akaró sírás. Prófétikus, amennyiben a vers a harmadik szakaszban megszólított, de
meg nem nevezett, jelen nem levő sokasághoz szól, melyhez korántsem biztos, hogy
eljutnak e szavak. Az ember bizonyos helyzetekben akkor is egy elképzelt sokasághoz
beszél, ha semmi reménye a meghallgattatásra. A költemény hordereje és (korántsem
a szó publicisztikai értelmében) közérdekű mondandója is próféciává, intelemmé teszi
a művet. A beszélő, a költemény alanya mindvégig saját tapasztalataival, szenvedéseivel
és feloldhatatlan magányával tanúskodik valamiről, ami végtelenül tág és összetett.
Tanúskodik az első rész bibliai utalásaival a teremtés kudarcáról vagy éppen visszavonásáról; az első emberpár számkivettetéséről; a közelmúlt történelmi botrányáról;
a szabadság kiáltó sérelméről; az „egyetemes sebek”-ről; velük összefüggésben az egyéni
boldogság csődjéről – család és szerelem széthullásáról –, a teljes társtalanságról és
a kommunikáció csődjéről, végül – mindezek betetőzéseként – a végső menedék, az isteni gondviselés teljes hiányáról. A próféciának egy igen személyes, lírai változata ez,
melyben a prófétáló – Jeremiáshoz hasonlóan – saját fájdalmán keresztül akarja meg-

2

bizonyosítani a sokaságot valami közös vészről. A siralom is prófécia, amennyiben az
egyéni fájdalom a közérzületet szólaltatja meg, illetve ha olyan fenyegetésről, sorsról
vagy bűntudatról szól, amellyel a közösség nem tudott, nem akart vagy nem mert
szembenézni. Pilinszky nem tart igényt a próféta váteszi szerepére, csupán tapasztalatai és érzelmei súlyát és – Illyéstől véve a szót – közügy-voltát érezteti a próféciával. Az
„és szólok én, mint éjidőn a fa:” mondat utáni szólam kérdéssorozatként is igen nagy
meggyőzni akarást jelez.
Visszájáról a világ teljes látomását adja a költő a Mózes első könyvét idéző teremtésmotívumokkal (erről később részletesebben). Ama napon, a harag napján, amelyre
főként a „haragos ég infravörösében” költői kép utal, az egek és a „világvégi esett földek” mind elhagyatnak, mint ahogy elhagyatnak a teremtés emberi léptékű, sőt ember
alatti tartományába tartozó dolgok is, melyeket egyetlen kép, a „kutyaólak csöndje”
példáz összefoglalóan.
Anélkül, hogy a vers elemzésére nézve túlértékelném a szerző egy szinte mellékes
közlését a vers indíttatásáról, meg kell jegyeznem, hogy az Apokrif egy szerelmi szakítás alkalmából íródott. Ha ilyen szubjektíven vesszük a verskezdést, akkor így is értelmezhetjük: amikor a kedves elhagy, akkor mindenek elhagyatnak. De ez maradjon
csakugyan háttérinformáció: az elhagyatottság az egész teremtett világra vonatkozik
a műben. Bármi volt indíttatása, az egész mű így értelmezi a verskezdést: amikor az
egyén találkozik a történelem botrányával, akkor minden elhagyatik – minden, a szerelmet is beleértve.
Az első versegységben a látomássorozat képei szédületes tempóban váltanak a mindenség totálnézetéről az emberléptékű, de az ember alatti létet megjelenítő, részben
a lélektelen vegetativát jelző, részben a Szent Antal látomásaira emlékeztető (festők által oly sokszor megjelenített) kiemelésekre. Az árvaság, elhagyatottság, az állativá alacsonyított létállapot (a hasadt paták, hártyás lábak és a dermedt vályuk) most hitelesítik
– anélkül, hogy megmagyaráznák – a korábban említett kutyaólakat. Ezek az animális
jelenségek itt az undor és a félelem hordozói, a rettenet jelzései a közérzetben. A körmös-csülkös lények, szárnyasok házi tenyészetre utalnak, de éppen a zárt ólak, a deszkafalak közt szorongó állatok hatnak a költőre nyomasztóan világháborús emlékükkel
és a lágerben nyomorgó emberek analógiáival. Ezek között jelenik meg a korábbi
Pilinszky-versekből már jól ismert fegyencfej, majd a bottal vánszorgó rabruhás alak,
aki egyes szám első személyben folytatja az első versegység beszédét, azét, aki a végítélet átélt szenvedésözönére emlékezteti embertársait. Ez a személy, ez az én beszél a továbbiakban is, ő mondja el hazatérését a földi pokolból, s azt, hogy többé nem találja
helyét a világban, sem a szűkebb hazában, sem a kozmikusan felfogott univerzumban,
Isten elhagyott világában.
A második versegység részletesebben bontja ki az egyéni sorsot. A bibliai utalások
is személyesebbé válnak azáltal, hogy megjelenik a haza, a család és az otthon fogalmát
kiemelő tékozló fiú motívuma. Ezt a tartományt gazdagítja a költő a szerelmi motívummal, hogy teljes képzetet adjon az emberi létről, ha a visszájáról, ha a hiányokat
sorolva is. Így lesz a vers a magyar irodalom egyik legökonomikusabban szerkesztett
lírai műve. Ebben a második részben az Éden-motívum is kibomlik, miután az elsőben
a „De virrasztván a számkivettetésben” sor jelzésszerűen már utalt rá, hiszen az első
emberpárt sújtotta először a számkivetés a földi siralomvölgybe, a pusztaságba, mely
azonban akkor még csak megművelésre való ugar volt – mondjuk így Madáchcsal:
Édenen kívüli világ –, mostanra pedig a történelmi kínok végkifejletének színtere lett.

3

Mondhatni, horizontális kiterjedéséből vertikális mélységbe csapott át. A 2. versegység
„Valamikor a paradicsom állt itt” sora – a „forró kicsi erdő” és a „lázas fácskák s ágacskáik” képével együtt – részletezőn idézi föl, ha csak egy villanásra is, ha csak jelképesen is és ha csak a rabruhában vonszolódó hadifogoly szemével is, az elveszített édent.
A késleltető, továbbfejlesztő és a korábbiakra többször visszautaló szerkezet rendjében, a második versegység végén újra a viszontlátva elveszített otthon képei jelennek
meg az „Egy kerti szék, egy kinnfeledt nyugágy” emblematikus tárgyaival. Itt már
megtörténik a szembesülés Istennel, a világot visszateremtő vagy önnön pusztulására
hagyó Teremtővel. „Látja Isten, hogy állok a napon”, és látja a beszélő fulladásszerű
megsemmisülését. Látja, de már későn: akkorra már nincs, akit lát, csak a sírás, ami
már nem a beszélő sírása, hanem a világé. A holt teremtmény néma szemrehányásaként érzékeljük a záró képet: „És könny helyett az arcokon a ráncok, / csorog alá,
csorog az üres árok”.
*
Mondhatjuk-e, hogy az Apokrif rapszodikus vonásai ellenére elégia? Mondhatjuk,
hiszen csupa emlékezés, gyász és fájdalmas lemondás, ahogy az iskoláskönyvekben
meg vagyon írva. Ám az elégiának az a sajátsága, amelyet F. Schiller úgy fogalmaz
meg, hogy „Az elégiában a gyásznak az eszmény keltette lelkesedésből kell fakadnia”,
vajon teljesül-e a versben? Annyiban igen, hogy mindaz értéket hordozott, ami válságba
jutott, elpusztult vagy meghiúsult. A veszteség súlya érezteti az érték nagyságát. A szerelem és az otthon valamikor pótolhatatlan becsben állt, ha most ennyi fájdalom tölti
el a mindenéből kifosztott beszélőt hiányukért.
A szerelmi költészetben is kereshetjük az elégia régi modelljét. Csokonai allegorikus elégiája, A reményhez előbb színpompás képet ad arról, hogy mi minden táplálta
reményeit, s csak aztán pergeti le szemünk előtt a gazdag virulás kietlen hervadásba
fordulását. Ám az eltérés az Apokriftól nagyobb, mint a hasonlóság. Az évszak-hasonlat nem hat ránk végzetes erővel, inkább lemondó, búsongó hangulatba ejt. A természet körforgása nemcsak a hervadás képzetét hordja magában, hanem kimondatlanul is
sejteti a megújulást. A máshoz pártoló kedvest érezhetjük pótolhatatlannak, s efölötti
fájdalmunkat kiterjeszthetjük a mindenségre, de az apokalipszis ettől még szubjektív
értelemben is igen messze van. Pilinszky egy szót sem szól mindannak szépségeiről,
amit elveszített. Szubjektív fontosságát jelzi annak, amiről le kellett mondania („valamikor a paradicsom állt itt”; „ősi rend”; „Csak most az egyszer szólhatnék veled, / kit
úgy szerettem”), de alig veszteget szót ezekre. Csupán a veszteség felől világítja meg az
élet értékeit – de így is hiánytalanul. Az élet legfőbb értékei a mű sugallata szerint a szabadság, az otthonlét a világban, a boldog gyerekkor, a család és a szerelem. Mindez megszűnt, szétesett, semmissé vált az isteni gondviselés hiányában.
Kétségtelenül hiányzik az Apokrifból az elégiáknak az a nálunk szokott, elterjedt
vonása, hogy a remény a műben végül is úrrá lesz a kétségbeesésen. A nagy depressziókra, nemzeti és világméretű tragédiák előérzetére oly fogékony József Attila több
elégiájában ultima ratióként szólal meg a bizakodás, ha többnyire saját életén túlra,
a távoli jövőbe vetve is. Illyés nagy elégiája, A reformáció genfi emlékműve előtt a tragédiák sorozatában, a megtörtént múltban is megérzi a rendező értelmet, a „volt bárkié
a szándék, / maga az Isten se tudhatta másképp” vigaszát. Említhetjük Az ember tragédiáját is, melynek drámai gondolatmenete szinte a Vörösmarty-elégiák és rapszódiák,

4

a Gondolatok a könyvtárban és A vén cigány rúgójára jár, bár Az emberek is nyomot hagyott rajta.
E jól kitapintható jelzésekhez képest Pilinszky művében más a helyzet. Nála nincs
sem elégikus, sem rapszodikus feloldás. Sem a világ rendjének logikája – teremtés-pusztítás körforgása –, sem a szemlélődés öngyógyító folyamata, a lélek homeosztázisza
nem hozza vissza a reményt. Az ellenálló, tiltakozó személyiség végső daca, a Vörösmarty Előszójában elhangzó káromlás- vagy átokszerű felcsattanás sincs jelen a teljes
vereség költeményében, az Apokrifban. (Míg a hitből fakadó rajongás értelem fölötti
vigasz a kétségbeesésben, addig a káromlás értelem alatti elégtétel, a tehetetlen indulatkitörés bosszúja, melynek költői ereje azért vetekedhet mégis a pozitívabb érzelemkifejezésekkel, mert spontánabbnak, őszintébbnek hat.) Pilinszky pontosan annyiban
tér el a műfaj klasszikusaitól, amennyiben minden elődénél tragikusabb helyzetben
érzi magát a szó kozmikus, történelmi, szociológiai és magánemberi értelmében. A jóvátehetetlenség érzése uralkodik a versen, az égi és földi segítség s a lelkierő tartalékainak
elvesztése.
Hogyan lehet ekkora enerváltasággal ilyen elementáris erejű verset írni? Hazai és
világirodalmi művek analógiáival is igazolható, hogy lehet. Ez a vers nem reményvers,
hanem kétségbeesésvers, és ennek pátoszát teremti meg a szerző kivételes művészettel.
Hogy az Apokrif beszélője nem veszti el méltóságát, az csak az indokolt fájdalom vállalásának tulajdonítható. Gyász, veszteség, rémület és reménytelenség indokolja. De
a Laokoon esztétikája nem sérül meg a műben, sőt, mintha tovább erősödne: a lírai én
a „Lélekzet nélkül” horror vacui állapotában sem torzul el – a síráskép a záró sorban
éppenhogy az emberi arc, illetve az általa kifejezett lélek legemberségesebb vonásait
mutatja föl a végítélet, a biztos egyéni és egyetemleges megsemmisülés állapotában.
Még abszurd formában sem tartja vállalhatónak a reményt a költő: a „jóvátenni
a jóvátehetetlent” Nemes Nagy Ágnes-i megoldása is hiányzik itt. Vagy valami olyasmi,
hogy a világon, mely a kárhozat állapotába jutott, semmi sem ad okot a bizakodásra,
de én magam legalább erkölcsileg fölötte állok. Még az a szemernyi önzés is hiányzik e
költőből, amely ahhoz kell, hogy ítélkezzék a bűnösök fölött, vagy megbocsásson
nekik. Egyikhez sem formál magának jogot. A világ egészében van szeme előtt („Most
a világ beszél”, idézhetjük ismét Vörösmartyt Az emberekből). Hogy egyben látja a világot egével-földjével és legapróbb részleteivel, épp az bizonyítja, hogy látja: „külön
kerül” benne ég és föld, kutyaól és menekvő madárhad. A látásmód eleddig ritkán
látott teljessége a megsemmisülés pillanatában valósul meg, s ez a középkori ember és
a modern egzisztencializmus gondolkodásával mutat rokonságot.
E mindent-látás objektív kivetítését mutatja a bevezető résznek az a három verssorra rúgó képsora, mely egymás mellé helyezi a kelő napot, a tébolyult pupillát és a figyelő vadállatot. Ez a világméretű, félelmetes pillantás a világállapot tükörképe: a világvég szubjektív oldala, de nem a költői szubjektum, hanem a személyessé tett világ,
mondhatni a világszubjektum „térfelén”. Megdöbbentő a kelő nap, mely „mint tébolyult pupilla és / mint figyelő vadállat, oly nyugodt”. Itt nem a Bárány ítélkezik, mint
a Jelenések könyvében. A világ itt halált hozó szörny, mely a Halak a hálóban személytelen halászánál is félelmetesebb. Babits Isten fogai közt című versének Istenéhez így
szól Babits: „Mi ez a nagy Közöny, az Élettelen, aki az Életet rágja?” Ez mint megszemélyesítő kép talán visszavezethető arra a bibliai toposzra, hogy „A langyosat kiköpi
az Isten”, de jól láthatók a fokozatok is: ami először csupán szemléltetés volt, az Babitsnál egy Istennek tulajdonított, ám az embertől elpártolt magatartásmód lett, Pi-

5

linszkynél pedig már goyai látomás, egy kozmikus Szörny víziója. S ez éppen a hívő
látásmódja. Ehhez az istenképhez lesz szüksége Pilinszkynek még sosem látott mértékben a közvetítőre: a Fiúra, Jézusra. Ám a feltámadás és a megváltás motívuma az
életmű más verseiben keresendő.
Az Apokrif teljességgel a negatívumok remekműve, mondhatni, a katarzis nélküli
katarzisé. Pozitívumai csak a visszájukról nyilvánulnak meg. Minden érték megsemmisül: a paradicsomi szépség és boldogság, az otthon idillje – mint Radnóti nagy verseiben, a Nem tudhatomban, az Erőltetett menetben és másutt. Talán nem kell kitérnem
arra, hogy Radnóti milyen határozottan „jelen van” ebben a műben is, a Harbachban
és az egész Pilinszky-életműben, hiszen ez a költemény pontosan ott kezdődik, ahol
Radnótié befejeződik; megsemmisül a Radnótinál még töretlen szerelem, a család, a szívósan kivárható, kiküzdhető szabadság. És megbomlik a világ rendje – a világrend
felbomlása és az egyén teljes megsemmisülése végeztetik el a költeményben. A mélyen
vallásos Pilinszky számára a gondviselés is megszűnt.
*
Miért nincs szó a versben mindvégig bűnről, bűnösről? Miért nincs nyoma a verskezdésben annak a jézusi gondolatnak, melynek búza-konkoly parabolája szerint az
utolsó ítéletben kettéválasztatnak a jók és a rosszak – „külön kerül” a bűn és az erény,
mint az indító képben az ég s a föld? A bűnösről másutt is alig van szava – a kivétel
a „hitvány zsoldosok” Petőfi, Vörösmarty háborgó dühére hajazó kitétele a Harmadnapon Krisztussal azonosított ravensbrücki áldozata. (Hóhért is emleget a kései korszakba tartozó versben, A hóhér pillanatában, de ott éppen a megváltás reményét villantja föl a gyilkos számára.) Az antifasiszta irodalom legnagyobb hazai képviselője,
Pilinszky még publicisztikájában is csak ritkán emlegeti a bűnöst, akkor is csak úgy,
hogy meglátja benne a reménytelen középszert, vagy fordítva, a jólnevelt nyárspolgárban, a farizeus-filiszterben ismeri föl a gyilkost. A deviánsban, a prostituáltban, a csavargóban, még az elvetemült bűnösben is lelki rokonra talál, mert a bűntudat szervesen beépült közérzetébe és keresztény világképébe. Morálja az élet tiszteletére alapozott értéktudat, amit a versben a fák, az erdő, a madarak és valamiképpen a műben
említett öregek és a gyerek villant föl jelzésszerűen. Forró hite nem vallásos buzgóság,
hanem a szuverén ember vallásossága. Alázata is az autonóm emberé: Istenhez való
viszonyában, istenfélelmében nem találjuk nyomát annak az áttételesen működő alattvalói magatartásnak, amely sok vallásos embernél oly zavaró már azzal, hogy az erényekért cserébe jutalmat vár, melyet üdvösségnek nevez. Neki nincs szüksége bírói
talárra, ügyészi vádiratra, hogy véleményt mondjon. Megelégszik a tanú szűnni nem
akaró sírásával, gesztusaival, amelyek, úgy tetszik, mindennél hatásosabbak. (Kései
korszakában már csak föl-fölrémlenek az emlékképek. A lélek megnyugszik, a szemlélet letisztul; a tanú már csak aforisztikusan mondja ki azt, amit más nem mondhat ki
helyette. A kései versek tárgyai, a náci tömeggyilkosság áldozatainak maradványai
a hóhérszerszámokkal együtt immár az áldozatok mártírrá és szentté avattatásának
szakrális jelentőségű emléktárgyai lesznek.)
Ha érdemes szavakat szánni arra, hogy mi és miért nincs benne a versben, annak az
lehet a mentő oka, hogy a teljesség verséről beszélünk. József Attilával szólva „kész
a leltár” a versben a teremtésről és az emberi társadalomról, mely darabokra hullt minden értékével, és kész a leltár az egyénről is, aki mindenét elvesztette. A bűn, a bűnbocsánat, a megváltás itt mégis némán marad. E műben a végzet, az apokalipszis teljes-

6

ségét kellett megmutatni, a belső arányokban az értékeket. Noha Pilinszky a magyar
költészet elsőszámú moralistái közül való, e műben nem a morál, hanem egy másik
kategória, a boldogság szemszögéből semmisül meg minden.
A morál azáltal „jön vissza a cselédlépcsőn”, hogy a történtek után, milliónyi embertárs megöletése ismeretében nem lehet boldog az ember. De jelen van a morális
értéktudat olyan értelemben is, hogy a prófécia annak felismerését hangoztatja, amit
nem ismernek föl az embertársak. A költő magányának legtragikusabb mozzanata,
hogy csak ő látja a katasztrófa egyetemességét; a sokaság a túléléssel, a megpróbáltatások átvészelésével van elfoglalva. S a költő számára realizálódott szenvedés alól nincs
megváltás. Egy alapvető érték, a szabadság is értelmét veszti a versben: a beszélő csak
testi értelemben szabadul meg rabságából, lélekben az emlékek, a magány és az élni
nem tudás rabja marad.
Isten hiányát nem szünteti meg a vers: annyit ad róla tudtunkra, hogy messze van,
idegenné vált teremtményeitől – csak akkor látja a vers hősét, a szenvedő (a katasztrófát lényegi értelemben megszenvedő) embert, amikor már nincsen, a többi teremtménnyel együtt kővé, törmelékké vált. (Babits versében, Az Isten foga közöttben a Teremtő vált „ásványi” anyaggá.) Ha azt a helyzetet vesszük alapul, hogy a hithez két
tényező kell, a hívő és az, akiben hisz, akkor Pilinszky nem Isten létét tagadja meg a
történtek után, hanem a hívő embert, önmagát. Isten – majd! – látja őt, s ő biztosan
tud mindent, de akkorra ő már nem lesz.
Versének alanya, a szenvedésre kijelölt egyén nem részesül abban a „jutalomban”,
amellyel a vallás kecsegteti a híveket. Ezért kell különös jelentőséget tulajdonítanunk
annak a majdnem észrevétlen körülménynek, hogy a mű harmadik részében előbb
egyes szám első személyben mondja ki, hogy Isten látja őt – anélkül, hogy segítene –,
majd az utolsó előtti szakaszban kiterjeszti ezt az emberi állapotot a teremtményekre.
Már nem vagy nemcsak a néhai beszélő hiánya sírja elhagyatottságát, hanem az egész
teremtett világ.
Ebben a versében is, másutt is érezteti a költő: nem a hite rendült meg, hanem
a reménye. Ez két különböző dolog. A keresztény vallás hit–remény–szeretet hármasságának egyik alaptételéről van szó. Hite rendületlen – ez a mennyiségi állandó költészetében. Radikális változás mutatkozik viszont a két másik tényező arányában. Amenynyit veszít reményéből Pilinszky, annyival növekszik benne (műveiben) a szeretet.
Viszonzatlanul is, realizál(hat)atlanul is. Érett költőként Isten létében, döntéseinek
helyességében (például az Istenről – Hiánybetegségeink legnagyobbika című versét író
Nemes Nagy Ágnessel szemben) sosem kételkedik. (Voltaképp Nemes Nagy Ágnes
sem: ő inkább sajnálja, hogy nincs gondviselőnk; ő jószerével A szabadsághoz című
verse óta Isten hiányát szólítja meg. Ő nem hisz – legföljebb a maga teremtette Istenben
–, így nem is kételkedhet benne.) Pilinszky úgy jutott a lelkierő végső határára, hogy
mintegy konstatálja: az emberi állapot abban a formában, amelybe a 20. század közepe
táján eljutott, immár megrögzötten reménytelen: a gondviselésnek akkor sincs jele, ha
a Gondviselő létét nem vonjuk kétségbe. Ennek logikája mentén akár oda lyukadhatnánk ki, hogy a teremtés és az isteni gondviselés terve az Isten magánügyévé vált,
amelyhez az élő ember lelke (nemcsak a bűnbeesést előidéző tudat, hanem a hívő lélek!) többé nem ér föl. Ahogy a költő egyik legszuggesztívebb négysorosa, az Ama
kései mondja ki a végső szót: a remény, „Ama kései, tékozló remény, / az utolsó, már
nem e földet lakja, / mint viharokra emelt nyárderű, / felköltözik a halálos magasba.”
Pilinszky elégiája úgy elégia, hogy hiányzik belőle a remény elégikus fölülkerekedése a ka-

7

tasztrófán. Ez a poétikai-esztétikai fejleménye az ő szuverén világnézetté kristályosodott világérzékelésének.
Olyan mély Pilinszkyben a hit bizonyossága, hogy azt a teljes reményvesztettség
sem kezdheti ki. Nyilatkozatai szerint egy diákkori megingása, rövid ideig tartó „ateista korszaka” óta hite töretlen; Isten létezése az ő számára evidens. Neki nem az jelenti a legfőbb tragédiát, hogy nincs megváltás, hanem az, hogy a létbe úgy vagyunk
belévetve, hogy létünk korlátai közt nem adatik meg remélhetni a megváltást szenvedéseink alól. „Bűnhődünk, de bűnhődésünk / mégse büntetés, / nem válthat ki poklainkból semmi szenvedés” – mondja korai versében (Halak a hálóban), még mielőtt
közvetlenül megismerhetné az igazi, a világháborús poklot. Lehet, hogy van megváltás, de a földi lét dimenziója szerint erről nincsen semmiféle tapasztalatunk. Mintha
saját megváltatásunkhoz nem lehetne közünk. A „Jóisten” fogalmáról az ő számára
végképp lekopott a „jó” jelző. Ez az Isten már nem jó, inkább félelmetes, hiszen
(ugyancsak a Halak a hálóban szavaival) „Roppant hálóban hányódunk / s éjfélkor
talán / étek leszünk egy hatalmas / halász asztalán”. Mintha visszájára fordítása volna
ez annak a jézusi mondásnak, mely „emberhalászokká”, lelkek halászaivá teszi tanítványait a megváltó tanítások szolgálatában. Ebben az összefüggésben a lelkek ahelyett,
hogy az üdvösségben részesülnének, mint szerencsés módon az apostolok hálójába
jutott lelkek, étkek lesznek egy hatalmas halász asztalán, aki inkább szörnyű leviatán,
kiismerhetetlen tengeri szörny, mint „jó” Isten – igen, méltó párja a tébolyult pupillával, vésztjósló nyugalommal figyelő napkorongnak, mely egyszersmind egy ragadozó
szeme. Az istenfélelem hagyományos keresztény fogalma itt egy pillanatra a félelmetes
Isten fogalmára módosul. Ez nem is olyan meglepő Rilke szava ismeretében: „Irtózatos
minden angyal”. És bár korántsem ez Pilinszky mindenkori istenképének jellemzője –
már a vers végére jutva sem ez –, azért a műben megjelenik az a fajta „eretnekség”,
amely finoman körüllengi Pilinszky keresztény világképét. Ő maga egyik prózájában
XXIII. János pápa „eretnekségéhez”, a könyörületesség, a dogmákat feloldó szív és
belátás eretnekségéhez hasonlítja a maga gondolkodását némi humorral. Szerintem
többről van szó. Reményének életen túli tárgya Istenről Jézusra, az Atyáról a Fiúra
tolódott át radikálisan. És ha ennek ellentmond némelyik újságcikke, akkor is: bármennyire is az évszázad egyik legnagyobb hazai publicistáját tisztelhetjük Pilinszkyben, azért a költő Pilinszky jóval radikálisabb és „eretnekebb” az újságírónál. A költő
nemcsak az eszével gondolkodik, hanem a szívével is, még Pilinszky esetében is, aki
újságíróként is a maximumot adja, ám a vers az ő rangján mégiscsak több – de menynyivel több – a zsurnalisztikánál.
*
Érdemes az ő istenképét összevetni Kosztolányi elégiája, a Hajnali részegség jelképes
versvégi gondolatával: „mégis csak egy nagy ismeretlen Úrnak / vendége voltam”.
Kosztolányi istenképe a művelt modernkori ember, mondhatni, szokásos istenképe:
nem tagadja kategorikusan Isten létét, de nem is hisz benne. Inkább csak megengedi,
hogy legyen, s legföljebb néha „érzi”, hogy van; amihez nem ér föl a tudata, azzal
a szellem ifjúkori fényűzései óta nem foglalkozik sem hívőn, sem tagadón. Eljutván
szemlélődése végpontjára a Hajnali részegségben s beleütközvén a lét nagy kérdéseibe,
Kosztolányi tudatába beúszik Isten, az „ismeretlen Úr” képzete, mástól nem remélhetvén választ. Az élet, mindent egybevetve, mégiscsak olyan szép, hogy az ember belát-

8

hatja – Epikurosszal szólva –: Isten vendégeként helyet foglalhatott az élet vendégasztalánál, csak nem vette észre egészen az életút végéig.
Pilinszkyt, aki rendíthetetlen hívő, a gondviselés hiányát érzékelve elönti a kétségbeesés. Ehhez is, mint sok más léttapasztalatához, talál analógiát a Bibliában. Nem az
Ó-, hanem az Újszövetségben. Az ószövetségi próféták, bármilyen szorult helyzetben
kell is helytállniuk, Istennel nem veszítik el kapcsolatukat, akkor sem, ha rettenetes
próbatételeknek teszi ki őket, mint például Dánielt, vagy ha Isten megleckéztetésül
magára hagyja szószólóját, mint Jónást. Még Jób siralma is a barátok meggyőzésének
eszköze csupán; ezúttal mint a lehetséges bibliai áthallások egyik esetét idézem őt:
„Tudjátok meg hát, hogy Isten alázott meg engem, és az ő hálójával vett engem körül.
/ Ímé, kiáltozom az erőszak miatt, de meg nem hallgattatom, segélyért kiáltok, de
nincsen igazság.” (Kiem. A.J.) Jób úgy beszél, mintha volna Isten személyétől független
igazság; mintha Istennel szemben lehetne kihez föllebbezni. (Mintha a politeizmus
maradványa volna ez.) Pilinszky – ezzel ellentétben – nem az Istent felülbíráló igazság
szószólója, csupán az Istentől elhagyott világ kétségbeesett siratója.
A nagy fordulat az Újszövetségben következik be, amikor Jézus a keresztfán, kínjai
csúcspontján Istent szólítja meg: „Uram, Uram, miért hagytál el engem?” Ennek jelentőségét az növeli meg minden más próféta szavaihoz képest, hogy Isten fia mondja.
Jézus életútjának e végső mozzanata Pilinszky költeményében tartósult állapottá rögződik, mely alól a műben semmi sem ígér feloldást. Nincs feloldás voltaképpen az
egész élet folyamán, hiszen a prózaíró Pilinszky több helyen kifejti, hogy az ember
tragikus lény, élete folyamatos dráma, melynek nincs feloldása, csak a halál által, a halál után. Ennek is lehet azonban pátosza, ahogy a Harmadnapon című vers sora zengi:
„Et resurrexit tertia die”, méghozzá a 20. század mártírjára vonatkozóan, egy „ravensbrücki passió” stációinak végén; a Hiszekegyből vett idézet Jézusra érti a feltámadást,
így az áldozatot nemcsak mártírrá avatja, hanem messianizálja is.
Az Apokrifban nincs ilyen feloldás, felmagasztosulás. A költő jól meggondolt, koncepcionális szerkezeti döntéseként alakult ez így. Kifejti nem is egy nyilatkozatában,
hogy az Apokrifban olyan struktúra kialakítására törekedett, amely a diszkoszvető
lendületvételéhez hasonlítható, azzal a lényeges eltéréssel, hogy az ő verse nem engedi
el a diszkoszt, hanem a végletekig fokozza a centrifugális erőt, anélkül, hogy annak
feszültsége véget érne –, anélkül, hogy a jelképes diszkoszt elengedné, és anélkül, hogy
az kirepülne. Mesterien alkalmazott eszközökkel teremti meg ezt a hatást. A szinte
filmszerű vágásokkal, mondatszerkezetekkel, a közbevetésekkel, az egyes elemek variációs ismétléseivel, a késleltetés megannyi eszközével. Az előzmény nélküli kijelentések olyan feltüntetésével, mintha valaminek a folytatásai lennének. A kötőszavas mondatkezdésekkel, melyeknek különleges, jelentőségnövelő retorikai hatása van. Umberto Eco beszél erről A névmás éjszakája című esszéjében. A Biblia telis-teli van ilyen
kötőszavas mondatkezdésekkel. A gyakori hangváltásokkal is, amelyek miatt „rapszódiagyanúsnak” neveztük a verset.
A feloldás nélkül véget érő költemény – ezt a mű befogadója teszi hozzá – mégsem
katarzis nélküli.
Ha visszapillantunk a költemény elejére, ahol a kelő nap „mint tébolyult pupilla
néma” és „mint figyelő vadállat, oly nyugodt”, s ezt összevetjük a 3. versegység újból
prófétai hangvételű versszakával: „Látja Isten, hogy állok a napon. / Látja árnyam
kövön és kerítésen. / Lélekzet nélkül látja állani / árnyékomat a levegőtlen présben” –,
akkor azt látjuk, hogy mégis van valaminő feloldás. A vers elejének fenyegető bestia-

9

képe nem Istent jeleníti meg, legföljebb közvetve utal rá, oly módon, hogy Isten hagyta
ilyen bestiálissá válni a világot. (A „riadt vagyok, mint egy vadállat” a vadállathoz
hasonlított kelő nappal ellentétben nem a vadságot, hanem a József Attila-i kiszolgáltatottságot fejezi ki.) A „Látja Isten” akkor is kifejezi, hogy Isten mennyire nélkülözhetetlen, ha nem tesz mást, mint látja a szenvedő, elárvult embert. De látja, és ez akkor is
fontos és fölemelő, ha már késő, mert akkorra már az ember nincs ennek a létnek,
ennek az eszméletnek birtokában. Akkorra az ember már csak kő, halott redő, ezer
rovátka rajza (mint a háromezer éves múmiáké), s „egy jó tenyérnyi törmelék / akkorra már a teremtmények arca” – és azután már csak a sírás, ahogy a mű elején egy
tébolyult ragadozói tekintet a világ. De a sírás magasabb rendű, mint a versindításban
az áldozatára összpontosító világosság, a kelő nap vadállati nyugalma. Ekkor már látja
Isten az embert. Gyarló emberi mértékkel mérve már későn, de a hívő szerint, a maga
mértékével mérve bizonyára jókor látja.
Érdemes megvizsgálni, hogy a vers képei hogyan tárgyiasítják „el” az embert, és
hogyan fosztják meg szakralitásuktól a tárgyakat. A középső részben a világháborús
pusztítás képzetét fölidézőn „hangokat ad egy torony teste” – a szürrealista festőnek,
Soutinnak egy székesegyházról festett képe kezeli ilyen profán kínok közt vonaglónak
tárgyát: a toronynak „teste” van, mint az embernek, ámde az, hogy „hangokat ad”,
már csak végreflex, jajgatás, nem ünnepélyes harangzúgás. A beszélő viszont úgy mered ki a földből, mint egy torony vagy mint egy szög; erre is jócskán kínálkoznak
képzőművészeti analógiák – ezúttal csak Yves Tanguyra utalok, aki éles árnyékot vető
csontkövületekkel teleszórt sivatagról festett emlékezetes képeket (Fű és szél között,
Lassú nap, Ha... stb.).
A képzőművészeti analógiák nem indokolatlanok. A film és a fotó ismeretében írhatta csak le Pilinszky nem egy képét – a hosszúra nyúlt alkonyi árnyékok fényeffektusok a fénnyel ábrázoló művészetekben, és a haragos ég infravöröse (mely különböző
variánsokban Pilinszkynek oly sok pályatársát és követőjét ihlette meg) már ezen is
túlmutat, hiszen a nem látható, de hőként mégis oly intenzíven érzékelhető fénysugarakkal fejezi ki a végítéleti táj komorságát. Vitatottabb képe a versnek az a sora,
amelyben a mű hazatért hőse kikönyököl a szeles csillagokra – túlzottan József Attilához
kötődik a képalkotás Németh G. Béla szerint. Lehet, de az idillbe illő szavak (kikönyöklök, szeles, csillagok) azt fejezik ki szinte kényelmet éreztető gesztusukkal és
csalóka csillogásukkal, hogy a hazajutott költő az űrbe, a semmibe mered. Ez a raffaeli
angyalka-idillt idéző kép (gondoljunk a Sixtusi Madonna mellékalakjaira) megtévesztő
tetszetősségével is furcsa katatóniát éreztet. Azt a képzetet erősíti meg – épp akkor,
amikor látszólag „Visszafogad az ősi rend” –, hogy a nihil érzékelhető realitás lett; az
otthon elvesztette értelmét, a magány zárjának pecsétje feltörhetetlen.
*
A sok szempontból talányos, termékeny homállyal övezett költemény egyik legfogasabb kérdése a beszélő pozíciója. Hol az arctalan, ködbe vesző „mindenkihez”, hol
szerelme ismeretlen tárgyához, a „sehol se vagy” megszólítottjához beszél. Lényegében
mindenütt magánbeszédet folytat. A triptichon 3. versegységében úgy vetíti önmagát
a jövőbe, hogy akkorra már nincsen sem ő, sem senki, akihez beszéljen. De ez nem
annyira a fizikai megsemmisülés képzete, mint inkább a közérzeté. Hiszen a sírás nem
múlik el, csak az, aki sír. Ebben az összefüggésben megfordul a korábbi helyzet: a test

10

halott, de a lélek – mely immár nemcsak a beszélő lelke, hanem a teremtmények egyetemessé vált, közös lelke – él tovább időtlenül.
Próféciájával, kérdéseivel, fohászával, esdeklésével, panaszával, sóhajaival, szörnyülködéseivel és megalázkodásaival együtt a versbeszéd mindvégig annak a lelkiállapotnak felel meg, amely szerint a beszélő már régen túljutott mindenen. Az élet végét
jelző, koravénséghez hasonlítható kimerültség ömlik el rajta, mint a csonttá fogyott
lágerlakókon, akiknek oda a maradék életereje és életkedve is. S nemcsak az élet végét
jelzi a költemény, hiszen a Jelenések könyvéhez vagy a számos, Izrael és a bűnös emberiség bűnhődésére figyelmeztető ószövetségi próféciához hasonló hangmegütése és
utalásai világvégi hangulatúak is. Ahogy a mű tudós elemzői már megállapították,
mindenképpen katasztrófa utáni helyzetet és lelkiállapotot éreztet a verskompozíció.
Katasztrófa utáni – de a katasztrófa kimerevített hatása alatti, tehetném hozzá. A lélek
nem akarja túltenni magát mindazon, ami történt a világban a 20. században, a megsemmisítő táborokban.
Pilinszky elemzői kimutatták, hogy a költő már pályakezdő korában spontánul
– részben talán olvasmányai hatására, de az elméletet aligha ismerve – az egzisztencialista
filozófiával rokon gondolatokat szólaltat meg. A költő gyakran foglalkozik olyan
irodalmi művekkel és filmekkel, amelyek az egzisztencializmust mint életérzést vagy
mint világnézetet kifejezik, és gyakran hivatkozik e filozófia atyjára, Kierkegaardra és
ősére, Pascalra. Mindamellett túlzás volna azt állítani, hogy a költő az egzisztencializmus filozófiáját vallja. (A szerelem sivataga című Mauriac-regény például, mely elevenébe találhatott, külön versre ihlette.) Világnézetére vonatkozóan csak annyit állapíthatunk meg biztonsággal, hogy a katolikus vallás követője, aki a korérzület alól nem
vonja ki magát, hanem teljességgel átéli azt, s az egzisztencialista nézetekben több
szempontból a sajátjával rokon gondolatokra talált.
Az Apokrif úgy fogható fel, mint az egzisztenciális határhelyzetben feltoluló, váratlanul megvilágosodó emlékek és tudattartalmak költői kivetülése. Az egész fizikai és
lelki „önéletrajz” egyben láttatik itt: minden, ami valaha jelentőséget kapott a költő
életében, most egyszerre mutatja magát, különös, végső megvilágításban ragyog fel,
szinte elviselhetetlen élességgel.
Az egzisztenciális megvilágosodás – írók, filozófusok, filmesek egybevágó nézetei
szerint – tragikus-katartikus fölismerés egy különös léthelyzetben, abban a határszituációban, amelyben a dolgok élesen elkülönülnek egymástól, megmutatkozik a jó és
a rossz, s az egyén átlátja életének döntéseit, azok értelmét vagy értelmetlenségét. Megnyilvánulnak a lélek eltemetett, félig vagy teljesen elfelejtett emlékei, ellenállhatatlan
erővel törnek felszínre a bűnök és mulasztások, lelepleződik a választás szabadsága
vagy szabadsághiánya, erkölcsi helyessége vagy bűnös tévedése, a determinizmus rabsága. Az egzisztencializmus erősen korhoz, tragikus társadalmi és történelmi szituációhoz kötött világnézet, melynek táplálója – viszonylagos békében – az egyén kiszolgáltatottsága, biztonsághiánya, beszorítottsága, áruvá silányodása, majd – heveny katasztrófák idején – ágyútöltelék-szerű felhasználása, értéktelen tárgykénti és emberi
masszakénti kezelése. Ezért a megvilágosodás az egzisztencializmustól befolyásolt
művek többségében sokkal inkább a negatívumok megvilágosodása, mintsem az erényeké, jó döntéseké. Ebben a görög tragédiák isteni végzetszerűségével mutatnak rokonságot. Ha pedig az egzisztencializmus keresztényi változatáról van szó, mint Pilinszky költészetében, akkor az nem a gyűlölet, hanem a szeretet megvilágosodása az
ítéletre vagy döntésre késztető (határ)szituációban. A szeretetnek nem a kritikátlansá-

11

gával, hanem az ítélőerejével: eldől, hogy valami (egy döntés, egy érzelem, egy tett)
vagy valaki (aki ezeket elköveti vagy érzi) megfelel-e a szeretet elvének vagy sem, miközben végzete beteljesedik. A költő nem ítélkezik senkiről. Az a kérdés dől el a műben, hogy maradt-e remény az élet folytatásához, vagy sem. Az ítélet a vers hősének
sorsát dönti el, nem a bűnösökét s a közömbösekét. Ők azt sem tudják, hogy az apokalipszis közelében, ha ugyan nem közepében élnek. A hős többé nem érthet szót
senkivel, sem az öreg szülőkkel, sem régi szerelmével. A „Szavaidat, az emberi beszédet / én nem beszélem" szörnyű ítélet fölötte. Egyedül kell gyötrődnie halálig, abban
sem reménykedve, ami a halál után vár reá; az hétpecsétes titok előtte. Ez is eretnekség. A költő nem érzi magát feljogosultnak arra, hogy bizakodjon a majdani üdvözülésben. Minden itt dől el a földön, s a legsúlyosabb ítéletet a közérzetünk hozza meg
fölöttünk. Lelki sebeivel demonstrálva Isten színe előtt – úgy érzem, nem belemagyarázás ilyesmit gondolnom arról, akinek árnyéka csörömpöl – a hős evilági léte maga
a választalanság.
Az Apokrifben – mely időben lepergő nyelvbeli közlés a maga nyolcvannégy sorával, illetve a bennük lejátszódó epikus jelenetekkel – egyszerre, majdnem szimultán
egyidejűséggel, egymást át- meg áthatva, a lelki reveláció törvényszerűségei szerint történik meg a sok síkú, emberi teljességre kiterjedő megvilágosodás. Az egyén – a Nagyvárosi ikonok szavával a kreatúra – korántsem biztos, hogy ki tud törni a determináció
könyörtelen, sűrűn kötött hálójából (gondoljunk ismét a Halak a hálóban metaforájára). Ámde azzal, hogy sorsát és annak összetevőit, meghatározóit, akár megváltoztathatatlan körülményeit e kivételes pillanatban egyben láthatja és megértheti –, a megtisztulás és a lelki szabadság egy nemét élheti át.
Létezik az emberben egy olyan ösztön, hogy a halál előtti pillanatban egy-két szóval rendet teremtsen dolgaiban. Nemcsak a regényekben, hanem a valóságban is az
elvetemült gyilkos ilyenkor vallja be bűnét, a gyerekrabló elárulja, kik a lopott gyermek szülei, s a javíthatatlan fösvény is megmondja örököseinek, hol rejtette el aranyait. A jelek arra mutatnak, hogy van bennünk egy eredendő adottság, mely nem
engedi, hogy a közösség érdekeit szolgáló tudást magunkkal vigyük a túlvilágra. Halála
előtt egy perccel mindenkinek van valami végső közlendője a többi ember számára,
bárki legyen a közelében. S ha egyedül van, akkor is az villan át rajta, hogy miképpen
ossza meg tudását a továbbélőkkel. Mondhatni, mindnyájunk lelkében rejtőzik egy
„fekete doboz”, mint a pilótafülkében, amellyel üzenni tud a meghaló az élőknek.
(Még a bukott diktátorok is olykor meglepő őszinteséggel írják meg az emlékirataikat.) Az Apokrifban egy tanú beszél, az, aki a világháború végén a földi poklot megismerő fiatal költővel azonosítható. A vers első részének az „Ismeritek” szóval kezdődő kérdéssorában Pilinszkyt az a fajta kollektív felelősségérzet vezérli, amely az
általa végigélt, kínzó tapasztalatokba kívánja beavatni a sokaságot. Ez az érdek nélküli
megnyilatkozás (a bibliai allúziókkal együtt) mint Pilinszky mindenkori messianizmusának legbiztosabban kitapintható jele avatja próféciává a szöveget. Nem emel ki egy
életrajzi mozzanathoz kapcsolható pillanatot, amely őt szólásra indította, noha több
versmozzanat önéletrajzára vagy személyes tapasztalatára utal (az ól vagy akol, mely
a harbachi fogolytábor közelében „lakóhelye” volt; a rabruhás foglyok tántorgása egy
idilli facsoport közelében; a hazatérés élménye; az otthon emléktárgyai, stb.). Inkább
azt érezteti, hogy örökös körforgásban örvénylenek, kavarognak a gondolatai – emlékezzünk itt is diszkoszvető-hasonlatára. A feltoluló emlékképek általában konkrét
szituációhoz kapcsolódnak, de ezek a múltra vonatkoznak, nem a versbeli beszédhely-

12

zetre. Az emlékező beszédhelyzete teljességgel elvont, feloldódik a felidézett múlt és
a megjövendölt jövő helyzetében. Ennek legfontosabb jelzése a második versegység
vége felé hangzik el: „Hazátlanabb az én szavam a szónál!” és „Nincs is szavam.” Íme
a prófécia teljes kudarca. Jónás tragikomikus alaphelyzete – annak minden komikuma
nélkül.
*
Amikor bibliai utalásokról beszélünk az Apokriffel kapcsolatban, sokszor a Szentírás – az Ószövetség és az Újszövetség – több részletére is gondolhatunk. Az idézetek
általában nem szószerintiek, hanem áthallások, a tudatban jelen levő bibliai ismeretek
állandóan működő és ható elemeinek a folyamatos gondolkodás igényeihez alkalmazott, szabadon kezelt variánsai.
Az első sor – a „Mert elhagyatnak akkor mindenek” – történetesen Sofóniás próféta Büntető ítélet a nép felett cím alatti szavait visszhangozza: „Mert elhagyottá lesz
Gáza, Askelon pedig pusztasággá”. Pilinszky változata tágabb, végérvényesebb, s az
egész világra kiterjed. Az akkor úgy utal a harag napjára, hogy egyben a megvilágosodás, az egzisztenciális fölismerés pillanatára, ama határhelyzetre is rámutat. Sofóniás
próféciáját egyébként más ponton is érinti a vers: „a küszöbön omladék leszen, mert
lefosztatott a cédrus!” A fa-motívum – amelynek élet-jelképe a „vesszőnyi” hajtásoktól
az ezer éves fáig, Pilinszky kedves festője, Csontváry Libanoni Cédrusáig terjed – több
helyen is felbukkan az Apokrifban. „(...) hányódom én, mint ezer levelével, és szólok
én, mint éjidőn a fa” – olvassuk a 11-12. sorban; „Vesszőnyi fák sötéten / a haragos ég
infravörösében” – hangzik a 25-26. sorban; a 34-35. sor kicsi erdejének fácskái, a 38. sor
óriási fái folyamatosan jelenvalóvá teszik a fák megszemélyesítő szimbolikáját, hogy
a 64. sorban immár végleg emberi lényekként, a beszélő tulajdonságaként adjanak még
egyszer jelzést a kiszolgáltatottság és az egzisztenciális magány megmerevedett állapotáról: „kimeredek a földből”. (Sofóniás szavaiban a küszöb jelentőségére is föl kell hívni
a figyelmet: a versbeli hazatérés motívumának ehhez is köze lehet. Miként a Bibliában,
úgy Pilinszky versében is minden tárgynak, lénynek motivikus szerepe és jelképes
értelme, képzetköre, holdudvara van.)
A bibliai vonatkozások is éppúgy szimultán módon érvényesülnek a műben, mint
minden, ami az időbeliséggel összefügg: a történelem, a háború, a lágerek világáról
szerzett személyes tapasztalat, az elidegenült társadalom, az önéletrajz. Pilinszky nem
csupán egy-egy mozzanatot ragad ki a Bibliából, hanem minden utalásakor érezteti,
hogy a Könyvek könyvét, az Írást, a teljes Bibliát gondolatainak és érzelmeinek összehasonlítási alapjaként kezeli: az emberiség közös tudásához méri mindazt, amiről beszél. A tékozló fiú hazatérése az a bibliai részlet, amelyre konkrétan utal. Ezen a ponton ad jelzést arról, hogy bibliai távlatba helyezi mindazt a realitást, amelyet megismernie adatott. „Haza akartam, hazajutni végül, / ahogy megjött ő is a Bibliában.”
Formailag is idézi a Bibliát. Már volt szó arról, hogy a Bibliában sajátos szerepe van
a mondatnak mint stiláris-retorikai eszköznek. A prófétáló előadásmód ismérve, hogy
a gondolatok, víziók olyan felsorolásban jelennek meg, amelyeknek nincs hierarchikusan kiemelt centruma, hanem egyenrangúan fontos és jelentős dolgok rendeltetnek
egymás mellé, melyek a hallgató figyelmét egyetlen pillanatig sem engedik lankadni.
A mondatok így párhuzamokat alkotnak, egy irányban, egyetlen, hatalmas retorikai
sodrásban terelik előre a gondolatok, intelmek, víziók sorát. Sulykoló, sokkoló hatásúak. A ma is korszerűnek minősülő költői eszköz, a gondolatritmus ősmodelljeivel

13

szolgálnak. A Bibliában – az Ó- és Újszövetségben egyaránt, a szerzők legyenek bár
királyok, királynék, nagy- és kispróféták, apostolok vagy evangélisták – rengeteg
a kötőszóval (És, Mert, Meg és más kötőszavakkal) indított bekezdés, „vers”. Ésaiás:
„Mert elhagytad, Uram, a Te népedet” – ez is modellje lehet az Apokrif címet viselő
mű kezdősorának. (Maga a cím is jelzi, hogy az Apokrif elvileg a Biblia része lehetne,
noha teológiai szempontból nem hitelesíthető.) A vers valóságos példatára ezeknek
a ritmusfokozó, sulykoló megoldásoknak, noha mértékkel – mondhatni, az azonos
alakzatok keltette gondolatritmushoz szükséges minimum alkalmazásával, s nem oly
monoton végeérhetetlenséggel, mint amilyet a Biblia oly sok helyén vagy az Elmegyek
meghalni kezdetű középkori haláltáncénekben látunk.
Pilinszky a világháborús népirtás és embertelenség passzív, de keresztényi lelkiismerettel részvevő tanújaként intéseket mond az emberiségnek, ahogy a Szentírásban
tették a próféták. Sok minden feljogosítja őt erre a próféciára a hazai költészet előzményeiben is. Füst Milán – kedvenc, dörgő hangú költőjét, Berzsenyit idézőn – így
zárja A magyarokhoz intézett költői szózatát: „Halld meg szavam! / Én prófétáktól
származom.” De más költőinktől sem áll távol a prófétálás. Füst nemzedékéből idézhetnénk Adyt, Babitsot is, előbbit a „nagy” próféták idézőjeként vagy parafrazálásáért,
utóbbit Jónás, a komikus „kis” próféta történetének önironikus magára vonatkoztatásáért. Prófétáló, népüknek intelmeket mondó, látnokként megszólaló költőink sora
igen tekintélyes Sylvester Jánostól, Apáti Ferenctől és Bornemisza Pétertől Kölcseyn,
Berzsenyin és Vörösmartyn át egészen Dsidáig, Illyésig, József Attiláig, Radnóti Miklósig, Weöres Sándorig. Pilinszky mindüktől markánsan különbözik.
A végítéleti látomásokkal összefüggésbe hozható kezdősor után Mózes Első könyvére, a Teremtésre utal a költemény második egysége. Mózes Első könyve a világ kezdetéről szól. S ha az utolsó ítélet után csendülnek föl a teremtéstörténet szavai, méghozzá
fenyegető, elhagyatottságot és pusztulást és fölidéző változatban, akkor nagyszabású és
egészen végzetes dologra gondolhatunk. Nem kisebb katasztrófára, mint a világ visszateremtésére vagy – Thomas Mann Doktor Faustusával szólva – a teremtés visszavonására.
Ez nem egészen ugyanaz, mint a világ elpusztítása. Dialektikusabb; az isteni logika
könyörtelenebb végiggondolása. A régi próféták úgy fenyegetik a bűnbe esett emberiséget a világ végével, hogy istentelen, kárhozatos cselekedeteikért az Úr haragra gerjed,
s a harag napján szélviharral, vízözönnel, tűzzel-jéggel, villámlással, törve-zúzva elpusztítja művét. Szabadjára ereszti a mélység szörnyeit, a Pilinszky által másutt meg is
idézett „bibliai szörnyek”-et, amelyek irgalmat nem tűrőn pusztítanak el minden életet
a korai Téli ég alattban. (Idézhetjük a lovasokat is, akik az apokalipszis lovasainak
köznapibb változatai lehetnek; az érdekesség kedvéért említem meg, hogy az Utószó
„csatakos virradat”-a – melyben a lovasok oly sokatmondón jönnek meg „sűrű trappban” – egy Kosztolányi-vers címével azonos. A kép felhasználásában rejlik Pilinszky
eredetisége.) Bármilyen szörnyű és ijesztő a régi próféták jövendölése, szavuk inkább
elrettentésnek hangzik, mint a világvége jövendölésének. A válogatott kínoknak, amelyeket ezek a próféciák vizionálnak, addig van értelmük, amíg fenyegetésüktől vissza
lehet rettenni, illetve ha majd vissza lehet rájuk emlékezni. Akármennyire borzadályosak is – sőt épp mert ily rémületesek és pedagógiai értelemben elriasztók –, e dörgedelmek az élet újrakezdhetésének reményét nem oltják ki teljesen. A vízözön után is
újra lehetett kezdeni az életet Noé bárkája révén.
A visszataremtés azonban emberi lépték szerint megfordíthatatlan. A teremtés viszszavonása az ős-semmit, vagy ami még rosszabb, a szervetlen káoszt állítja vissza.

14

A versben ugyan nem teljesedik be ez az állapot, de a költői szemléltetés eszköze tökéletesen fölkelti ennek az apokaliptikus és immár irreverzibilis visszavonásnak a képzetét. Mózes Teremtésében hangzik el, hogy az Úr (Károli Gáspár költői fordításában
idézve) „elválasztá (...) a világosságot a setétségtől”, valamint a „mennyezet alatt való
vizeket a mennyezet felett való vizektől” (a tengert a felhőktől), és elválasztotta a szárazat a vizektől, a nappalt az éjszakától –, és így tovább. Az elválasztásnak minden
mozzanatban azáltal van értelme, hogy az ellentétek – hasonlóan, mint a kínai jin-jang
ellentétpárban – nemzeni, gyarapítani tudják a világot sokasodó lényeivel, mint a teremtés utolsó fázisában megjelenő emberi pár.
Az Apokrifban a pusztulás részeként történik meg a dolgok elkülönülése. A „külön
kerül” alliteráló szópárja tölti be a költői kifejezésnek ezt a kozmikus horderejű funkcióját. Az „egek”, a „világvégi esett földek” és a „kutyaólak” – illetve közös birtokuk:
a „csöndje” – úgy kerül külön, hogy a negatív előjelű világteremtés egyszerre következik
be a kozmoszban és a szűkebb emberi környezetben. A világ nem megsemmisült,
hanem részeire hullt. Adyra is visszautalhatunk: „Minden Egész eltörött”, a szerves
kapcsolat megszűnt nagy és kicsi, ember és világ között. Az „esett földek” jelzős szerkezete is külön figyelmet érdemel: a vers egészének ismeretében jogossá válik a megművelt földekre is kiterjedő világháborús pusztítás nyomainak visszavetítése erre
a motívumra. A vers elemei előre-hátra éreztetik hatásukat, értelmezik egymást. A dermedt vályuk és a viszontlátott hazai udvar, a szülői ház és az égő ketrecek azt a fogalomkört idézik föl, amelyet a kutyaólak csöndje. A világ lakhatatlanságát, a teljes pusztulást.
Érdekes a költőnek a bibliai Bárányhoz való viszonya. János Jelenéseiben azzal,
hogy a Bárány „megnyitja a könyvet”, beteljesedik a végítélet. Ekkor „különül el”
a jók és a gonoszak lelke, mintegy szimmetriát alkotva a mózesi Teremtés kezdetével.
Ilyenformán magában a Bibliában is bekövetkezik a teremtés visszavonása, mondhatni,
a visszateremtés mozzanata. Pilinszky az Introituszban – úgy lehet, bibliai vonatkozású
költeményeinek legtalányosabb remekében – úgy idézi ezt a vers legsúlyosabb pontján, az utolsó sorban, hogy a Bárányt egyértelműen Jézussal kell azonosítanunk. Azzal
a Jézussal, aki János Jelenéseiben még Michelangelo Utolsó ítéletének atlétikus Jézusánál
is jóval elrettentőbb, kérlelhetetlenebb ítélkező. A Biblia rejtélye, hogy az ártatlanság
jelképének tartott Bárány hogy lehet ilyen kegyetlen. Pilinszky a szeretet Urát láttatja
a Bárányban. Ő ezúttal mégis minden eretnekség nélkül azonosul a keresztény állásponttal: verse azt hangsúlyozza, hogy a Bárányt felülbírálni, egyáltalán a bibliai szavak
részigazságait firtatni ember nem merészelheti.
Közszájon forgó igazság a költészetesztétikában: minden igazi vers szerelmes vers.
Bizonyos értelemben persze. Az Apokrif tematikailag sem nélkülözi a szerelem mozzanatát. Igaz, egy reménytelen, folytathatatlan és múltba utalt szerelem fájdalmas megidézése hangzik el a verstriptichon középső részében. Az egymáshoz érzelmileg legközelebb állók közti szótértés teljes csődjét mutatja a versnek ez a lelki szituációja. Ezt
a csődöt az a messziről hazajött ember éli át, aki nem képes visszailleszkedni régi érzelmi kötelmeibe, aki már nem érti az emberi beszédet, a meghitt gondolatcserét. Tisztázni sincs ereje mindezt a másikkal, hiszen az viszont őt nem értené. Ámde igazából
azért „ül” a minden vers szerelmes vers közhelyszerű megállapítása, mert a költői mű
nem az agyban, hanem a szívben fészkel, és az érzékeken keresztül hat. És azért is
találónak érezhetjük a régi gondolatot, mert a feszültség feloldatlan növelése és végle-

15

tekig való fokozása (mely egyáltalán nem ragadtatja terjengősségre a kivételes arányérzékű költőt) egyfajta erotikus tapasztalattal hozható összefüggésbe, mint számos
zenemű.
*
Az Apokrif – és általában Pilinszky költészete – nem teszi át a hangsúlyt az érzelmekről az intellektualitásra, annak ellenére, hogy joggal tartjuk számon a költőt az
objektív líra képviselőjeként. A tárgyi közvetítő – az objektív korreláns – jelen van
műveiben. Az objektív líra elvi követői – nálunk a korai Babits óta beszélhetünk erről
az irányzatról –, noha gyakran szót emelnek az érzelmesség ellen, nem állítják egymást
kizáró ellentétpárba a tárgyiasságot és az érzelmi tartalmat. Az objektív líra nem száműzi az érzelmet a lírából – ezt nem is tehetné, hiszen a líra eredendően érzelemkifejezésre rendelt műnem. Csupán – szakítva a romantikus költészetnek azzal a változatával, amely az érzelmek felfokozására alapozza munkamódszerét – közvetítő eszközök
segítségével kelti föl a befogadói érzelmeket. Nem arra törekszik, hogy minél jobban
láttassa a költői én érzelmeit, hanem hogy tárgya iránt vagy tárgya révén keltsen föl
befogadói érzelmeket. Ám észre kellett vennünk az elmúlt két-három évtized uralkodó versesztétikájában, hogy célját az objektív líra „iskolája” (a kritikában és az epigonlírában) túlteljesítette: érzelemellenessé vált, mintha megfeledkezett volna a líra
eredeti rendeltetéséről. A líráról alkotott szakmai-kritikai köztudat az intellektualitás,
a választékosság, az eredetiség vagy az újszerűség nevében hajlamos degradálni vagy
éppen eltünteti a költészetből az érzelmet. Az objektivizmus hevesen bizonygatja,
hogy ami érzelem, az csakis romantikus, régimódi és meghaladott lehet a lírában. Már
nem az érzelgősség ellen foglal állást, nem a költői érzelemkifejezés korszerűbbé tételéért kardoskodik, és nem az idejétmúlt romantikus költészetesztétika ellen harcol,
hanem az érzelemközvetítés ellen. Holott ha az objektív líra közvetett érzelemkifejezést jelent, akkor ennek semmi értelme: akkor a közvetítőeszköz többé nem közvetít.
És ha Pilinszky költészete csakugyan objektív költészet – márpedig a szó eredeti értelmében az –, akkor halomra dőlnek azok a vélekedések, amelyek személytelenség,
tárgyszerűség, modernség vagy intellektualizmus örvén meg akarják fosztani az objektív lírát az érzelemtől, s egyáltalán a személyességtől.
Más tévhitek, más előítéletek tisztázására is alkalmat ad az Apokrif. Téves ítéletnek
tartom például, hogy Pilinszky a magános individuum költője, szemben a közösség
énekeseivel, József Attilával, Illyés Gyulával, Radnótival, Nagy Lászlóval és másokkal.
Az utóbbiak felületes ismeretére vall, ha valaki elhanyagolja magányverseiket, szorongásköltészetüket. De Pilinszky-ismeretből is csúfosan vizsgázik az, aki ilyen szembeállítással él. Az ő költészete messianisztikus költészet, az emberi közösség megváltásának vagy megválthatóságának nagy kérdéseit feszegető poézis abban a korszakban,
amelynek egyik fő jellemzője az (egymást föltételező) emberi közösség és az emberi
személyiség együttes válsága, az elszemélytelenedés, a többiekért való felelősség hiánya, az erkölcsi világrend felbomlása. Ezek a tünetek a 20. századi történelem „logikája” által váltak szemlélhetővé a második világháború idején a maguk teljes, riasztó
valóságában. És minél inkább oda konkludál az Apokrif és még sok minden Pilinszky
költészetében, hogy a halál előtt, a földi életben nincs megváltás, annál inkább messianisztikus az ő poézise.
Egész írói működése mint üzenet, mint a másik embert megszólító szép szó és igaz
szó, és – a szó evangéliumi értelmében mondva – mint jó hír, eredendően, alapjában és

16

végső értelmében egyaránt közösségi karakterű. Nem csak azért, mert rendeltetésében,
ha akarja a költő, ha nem, költészete minden embernek egyformán szól. Azért is, mert
messianisztikus természetű. Az pedig sok minden lehet, csak nem individuális érdekű,
noha (tegyük helyükre a dolgokat) a költészetrecepció törvénye szerint a vers üzenetét
egyénileg fogja fel a befogadó. Pilinszky költészete az objektív líra stíluskategóriájába
illeszthetően is érzelemkifejezés. Érzelmi szembeszegülés kora szellemével, az elszemélytelenedéssel, akkor is, ha ő maga az áruvá tett irodalom sztárkultuszával szemben
a személytelenséget hirdeti prózájában.
A részvét költője ő – egész munkássága erre vall. Az Apokrif közvetlenül mégsem
a részvét tárgyára, a szenvedő emberiségre irányul, hanem magára a résztvevőre. Azt
mutatja meg, hogy a szemlélő, a résztvevő tanú számára is lehetetlenné teszi az életet
a háború, mely a lélekben legalább akkora rombolást okozott, mint a testben. Elkerülhetetlen az összeroppanás az átéltek s a látottak súlya alatt, amennyiben az egyén,
a tanú vállalja és teljes mélységükben részt vesz a „mélyvilági kínok"-ban. Így még jelentőségteljesebb a háború és a hátországban történt embertelenség elleni demonstrációja, mintha az áldozatok pozíciójából beszélne. Az Apokrif a lelkiismeret verse.
Egy alapvető európai irodalmi áramlat, a katasztrofizmus kiemelkedő hazai megszólaltatója Pilinszky János. A nyelv egy ponton már nem képes fokozni: az apokaliptikus jelzővel együtt már korábban is használták – nemcsak az előző világháború alkalmából, hanem a mi világosi katasztrófánk vagy a napóleoni hadjáratok nyomán is. Az
eszkatologikus szót is hallottuk már Krisztus korára vonatkoztatva. A történelem képes
volt rálicitálni a legnagyobbnak hitt szóra. A költő verstriptichonja, az Apokrif világvégi katasztrófaállapotot fejez ki. Ha az elégiák közé soroljuk, hozzá kell tennünk,
hogy a költő visszájára fordítja az elégia hagyományossá vált rendjét. Nem próféciával
oldja föl az emlékezés gyászos hangulatát, hanem próféciából indul ki, amelyről a személyes veszteség rögzítésére vált át. A verskezdet próféciáját, a végső elhagyatottság tényét úgy ismétli meg a mű végén, a magány és a kétségbeesés teljén, hogy a hit ép
marad. A feloldás a Teremtő túlvilági dolga. Az Ama kései négysorosával szólva: remény van, de már nem a földet lakja.

17

PILINSZKY JÁNOS

Apokrif
1
Mert elhagyatnak akkor mindenek.
Külön kerül az egeké, s örökre
a világvégi esett földeké,
s megint külön a kutyaólak csöndje.
A levegőben menekvő madárhad.
És látni fogjuk a kelő napot,
mint tébolyult pupilla néma és
mint figyelő vadállat, oly nyugodt.
De virrasztván a számkivettetésben,
mert nem alhatom akkor éjszaka,
hányódom én, mint ezer levelével,
és szólok én, mint éjidőn a fa:
Ismeritek az évek vonulását,
az évekét a gyűrött földeken?
És értitek a mulandóság ráncát,
ismeritek törődött kézfejem?
És tudjátok nevét az árvaságnak?
És tudjátok, miféle fájdalom
tapossa itt az örökös sötétet
hasadt patákon, hártyás lábakon?
Az éjszakát, a hideget, a gödröt,
a rézsut forduló fegyencfejet,
ismeritek a dermedt vályukat,
a mélyvilági kínt ismeritek?
Feljött a nap: Vesszőnyi fák sötéten
a haragos ég infravörösében.

18

Így indulok. Szemközt a pusztulással
egy ember lépked hangtalan.
Nincs semmije, árnyéka van.
Meg botja van. Meg rabruhája van.
2
Ezért tanultam járni! Ezekért
a kései, keserü léptekért.
S majd este lesz, és rámkövül sarával
az éjszaka, s én húnyt pillák alatt
őrzöm tovább e vonulást, e lázas
fácskákat s ágacskáikat.
Levelenként a forró, kicsi erdőt.
Valamikor a paradicsom állt itt.
Félálomban újuló fájdalom:
hallani óriási fáit!
Haza akartam, hazajutni végül,
ahogy megjött ő is a Bibliában.
Irtóztató árnyam az udvaron.
Törődött csönd; öreg szülők a házban.
S már jönnek is, már hívnak is, szegények
már sírnak is, ölelnek botladozva.
Visszafogad az ősi rend.
Kikönyöklök a szeles csillagokra –
Csak most az egyszer szólhatnék veled,
kit úgy szerettem. Év az évre,
de nem lankadtam mondani,
mit kisgyerek sír deszkarésbe,
a már-már elfuló reményt,
hogy megjövök és megtalállak.
Torkomban lüktet közeled.
Riadt vagyok, mint egy vadállat.

19

Szavaidat, az emberi beszédet
én nem beszélem. Élnek madarak,
kik szívszakadva menekülnek mostan
az ég alatt, a tüzes ég alatt.
Izzó mezőbe tüzdelt árva lécek,
és mozdulatlan égő ketrecek.
Nem értem én az emberi beszédet,
és nem beszélem a te nyelvedet.
Hazátlanabb az én szavam a szónál!
Nincs is szavam.
Iszonyu terhe
omlik alá a levegőn,
hangokat ad egy torony teste.
Sehol se vagy. Mily üres a világ.
Egy kerti szék, egy kinnfeledt nyugágy.
Éles kövek közt árnyékom csörömpöl.
Fáradt vagyok. Kimeredek a földből.
3
Látja Isten, hogy állok a napon.
Látja árnyam kövön és keritésen.
Lélekzet nélkül látja állani
árnyékomat a levegőtlen présben.
Akkorra én már mint a kő vagyok;
halott redő, ezer rovátka rajza,
egy jó tenyérnyi törmelék
akkora már a teremtmények arca.
És könny helyett az arcokon ráncok,
csorog alá, csorog az üres árok.

20

