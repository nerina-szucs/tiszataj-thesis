A TISZATÁJ DIÁKMELLÉKLETE
1999. OKTÓBER

63. SZÁM

SZÉLES KLÁRA

Mit látsz Lászlóffy Aladár íróasztalán?
Mit látsz – akár egy költő – íróasztalán? Bizony
semmit. Illetve: semmi különöset. Olyanforma az,
mint amilyen például saját otthoni íróasztalod, vagy –
akárkié. Nemigen van ott más, mint néhány ceruza
(esetleg egymás mellett, kihegyezve”), papír (talán „negyedív nagyságúra” vágva). Található még tolltartó, netalán régimódi tinta, könyvhalom, cetli „holnapi teendő”-k feljegyzésével, „névjegyek”, „kézikönyvek”.
Mindez szó szerint fellelhető a versben. Mégis,
a költői mondatok szövetében a köznapi tárgyak úgy
azonosak önmagukkal, hogy ugyanakkor szinte észrevétlen jelentékeny átváltozás hordozóivá változnak.
Hogyan és miért?
Talán a jelzők, a meghökkentő metaforák és metonímiák, a költői víziók merész játékai például az arányokkal – elárulnak valamit abból: mi történik itt?
A jámbor papír „frissen hullt”, mintha hó lenne, idelopva a zizegő havazás hangulatát, fehérségét. A tinta
„eső”-ként viselkedik, s bizonyos, rejtélyes „alabástromnégyszöget” fürdet. A tolltartó ember nagyságúvá
nő, vagy még nagyobbá: kisétálhat mellette valaki
(„én, Első Mindegy”). A névjegy „hágó”-ként, a holnapi teendő „hegység”-ként jelenik meg. Filmszerű képeket látunk, rajzfilmbe illő áttünéseket? Ha ekként
fogadjuk el, akkor is fennakadhatunk minduntalan
azokon a mozzanatokon, amelyek ugyancsak eltérnek
ettől is.
Miféle tájak váltakoznak a prózavers képei során?
Halljuk: „eldugott tájon” vagyunk. A munkához készült, íróasztalra fektetett két „ráfekvő karod közt” is
ott egy határolt tér: „a kitartás Mezopotámiája”. Ott
„terül el”. Váratlan és távoli asszociáció. Gyerekes képzelődés is lehet. Az íróasztalra hajlított kar derékszögébe zárt terecske felidézheti akár a Tigris és Eufrátesz

LÁSZLÓFFY ALADÁR
(1937)

„Ha egy ember a hajóról
a tengerbe esik, azonnal
intézkednek. Hát még
ha az utasok egyharmadáról van szó.
A kapitány mentés
helyett kijelentheti, hogy
ezennel azok delfinekké
vannak nyilvánítva,
s ha újra a fedélzetre kerülnek bármiképpen,
vízilényekként kell
kezelni őket?”
Szélmalom-leltár, 208.

termékeny folyóvölgyét, az emberi kultúra megteremtésének egyik bölcsőjét. Ám túl
a játékon, összekapcsoló, közös mozzanat a „kitartás”-é. A sumér–akkád kultúrából
nem a zöld ligetek, bámulatos városok képzetére utal, hanem arra, ami valamennyinek
eredője: „a kitartás Mezopotámiájá”-t idézi. Az íróasztalnál ülő karja pozíciójának szívós fenntartása: a szellemi készenlét tartóssága és a hajdani Mezopotámia (például csatornarendszerének karbantartása) hasonló fáradtan is „fáradhatatlan” napi tevékenységet kíván. Egymásba játszanak a képzelet beindulásának képei a munkakezdés mindenkori ön-késleltető játékaival, a kellő koncentráció létrejöttét megelőző pszichikai
húzás-halasztás belső tusakodásával. Ez a párhuzamos folyamat fonódik egymásba
a következő versbéli tájban is.
„Középen nyugodt lapály, néhány elmozdítható kifutópálya, szemben a névjegyhágó, s a holnapi-teendő-hegység sötétlik ablakfényben.”
Ez a „lapály” lehetne az előző vízió folytatása. „Középen” van, lehetne: a két folyó
között. De ennek ellentmondóan „néhány elmozdítható kifutópálya” bukkan fel (startoló repülőgépeket felidézve, egyben újrakísérthet a munkakezdés nekifutás-érzete,
döcögése is). Annál inkább adódhat a párhuzam ismétlődése, mert miközben mintha
hegyvidékre kerültünk volna („hágó”, „hegység”) – mindezek, a kifutópálya korlátai,
határai egyúttal a napi munka lendületének naponta feltorlódó gátjai; a koncentrációt
megtorpantó, ettől eltérítő, másfelé sürgető emberek, feladatok („névjegy-hágó”, „holnapi-teendő”-hegység”). Affélék, mint a következő mondatban a „dátum-tüzek”. Dolgozhatunk-e valaha határidők szorítása nélkül? Idegesítők ezek a dátumok, sokszor
talán még fenyegetőek is – akár távoli (vagy közeledő?) felfénylő tüzek a láthatáron.
„Minden emelkedésen dátumtüzek.” Az „emelkedések” – mint elébb – egyaránt emlékeztethetnek táj-vízióra és lelki tájra. Hullámzóan merülnek fel – például az íróasztalnál ülő előtt – akár a felvillanó fények, a dátumok – hol elfeledve, hol bosszantóan
eszébe jutva. A táj-látványok egyre több villódzó fény-káprázatot vonzanak magukkal.
Az emelkedések tüzeit megelőzte már az „ablakfényben sötétlő” (sötétlésével elkedvetlenítést, mintegy árnyékát előrevetítő) „holnapi-teendő-hegység”. Majd követi a „frissen hullt papír” látványa. Ez eleve a friss hó vakító fehérségét idézi, de itt még meg is
„világítják” a tüzek felvillanásai. A ritmikus fény-sötét váltakozás többértelmű alternatíva. Optikailag és lelkileg egyaránt nemcsak megvilágítja, hanem meg-megvilágítja
a „frissen hullt papírt”: a havas tisztaságot, az érintetlen kezdés esélyét. Aggasztóan és
biztatóan.
Mire vonatkozik ez az aggasztás-biztatás? Napi íróasztal-munkánk lehetséges eredményére – vagy valami sokkal többre? Esetleg e kettő nem válik el egymástól, sőt:
elválaszthatatlan?
A versbéli táj mindenképp változik, s újra hirtelen fordulattal. Sztyeppén járunk?
„…(szél?)… seper végig a sovány füveken, … …a kunok fekete pusztáin…”. Elhagytuk
a magaslatokat, egy „halom” (könyvhalom) mögött járunk. A „sovány” füvek napégette
síkságot idéznek, a „kunok pusztái” ezek. A Kunságot látjuk? Petőfi pusztáját? Mindenképpen folytatódik, sőt fokozódik a vízió hol sötétségbe, hol villanófénybe borulása. A kunok pusztája „fekete” (lehet szó szerint és átvitten is értelmezni: komor, nem
sok jót ígérő). S e pusztákon „az ég is zeng”: mennydörgést, vihar közeledtét jelezheti –
ezt erősítheti meg a következő, mintegy gyorsan lezúduló zápor, az „esőben” fürdő
„alabástromnégyszög”. Az égzengés egybeillik a korábbi emelkedéseken fel-felvillanó,
riogató „tüzek”-kel. („Minden emelkedésen dátum-tüzek.) S mintha a fokozódó feszültséget hordozó tájak madártávlatai után, mintegy hátterük előtt emberlakta pontra

2

érnénk, maga a történet, a cselekmény venné kezdetét. „A palota sötét.” Itt is éjszaka
van – lakatlan az épület? elköltöztek, elmenekültek a benne lakók? Esetleg csak az
éjszakai nyugodalomról van szó, vagy várakozó visszahúzódásról? Csupán sejtelmeink
lehetnek. Szabad a találgatás. A prózaversnek ezen a pontján – csakúgy, mint vissza- és
előre-menően a többin – észrevetten vagy észrevétlen belekerültünk egy afféle különös
légkörbe, amely hasonlítható a balladai atmoszférához, a drámaihoz, de akár egy romantikus regényéhez is. Hasonlítható, de egyikkel sem azonos.
Nemcsak a „palota „sötét” – mintegy ismételve és továbbfokozva a táj „eldugottságának”, a „…-hegység” sötétlésének, a kun puszták „fekete”-ségének komorló homályát –, hanem sötétben hagyja mindazt, ami körülötte és benne végbemehetett. Hajdan
vagy később? Idő, tér éppolyan fajta bizonytalan talányosságban lebegő, mint a felbukkanó személyek kiléte. Maga az „…esőben fürdő” „alabástromnégyszög” nem feloldja, hanem fokozza ezt a titokzatosságot. Ebben a közegben ez a nemes kőből faragott négyszög lehet címer? vagy emléktábla? Esetleg mind a kettő? A „Tintaesőben”
fürdés akár az írás, az író emlékező, emlékeztető tevékenységére is utalhat.
Megjelenik az első, élő – megjelenített – személy. „…én, Első Mindegy most kisétálok a tolltartó mellett.” Elérkezett a pillanat? – Milyen pillanat? „én, …kisétálok” – de
ki ez az „én”? A költő személyére vagy alteregójára kell gondolnunk? Úgy lép fel,
ahogyan akár én, te, mi: az olvasók bármelyike felléphetne; az íróasztal – az íróasztalvers – előtt ülők, a gondolatok ívét követők bármelyike. A „tolltartó mellett” sétál ki
ez az „én” – olyan helyen, amilyen minden íróasztalon akad. S ugyanúgy felfogható
a tolltartó mamuttá nagyítottnak, mint ahogy a megidézett személy is elképzelhető
bábu-nagyságúra kicsinyítettnek. Mindkétfajta vizuális játék szorosan egybesimul
a megnevezéssel: „…én, Első Mindegy” komoly, történelmi egyéniség – esetleg nagyság
gyanánt vonulhatok elő; avagy ez az egész nem más, mint paródia, fintor a história
számontartott nagy emberei („nagyemberei”) számozott Lajosok, Károlyok stb. felé.
Mindez öniróniával, de keserhumorú valóságmegfogalmazással is vegyest. „Első Mindegy”: ki más lennék én? ki mások lehetnénk mi? akárki? Elsők vagyunk, hiszen nincs
több belőlünk – de elsőségünk, maga létezésünk is – vajon több-e a „mindegy”-nél?
A nagybetűvel tulajdonfőnévvé változtatás a fenségesség nimbusza, de ugyanennek kigúnyolásaként is felfogható. Az összetételben pedig az „Első” mintegy megsemmisíti
a „Mindegy” közönségességét, komikumát és fordítva. Azaz a kettő együttese többszörös
értelmezési dinamizmust, játéklehetőséget ad. Különösen: adott szövegkörnyezetben.
„Első Mindegy”, „én” itt, a versben főszereplőként, irányítóként – vagy statisztaként
lép elő? Akárcsak egy bármelyik korabeli mindenki vagy akárki egy soha előre nem
látható kimenetelű történelem során. Puszta áldozat és cselekvő (netalán meghatározó,
döntőszerepű) résztvevő egyaránt lehet.
Akár így, akár úgy: az elnevezés, a megjelenítés nyilvánvalóvá teszi azt, hogy ez az
„én” (akárcsak a „mi”) jelen van, felbukkan e megidézett költői tájon, színhelyen:
ahogy az íróasztalnál, úgy a képzelet megidézett történelmében, s a valóságosban is.
Mindegyik tekinthető igen régi – vagy nagyon új színtérnek, hadszíntérnek? sakktáblának? Ő, mi mindahányan vagyunk, lehetünk vezérek, királynők, parasztok. Irányítók, játékosok – vagy bábuk.
Valóban. A „vezér” (a szerző? a személy?) kisétálása után mintha (egy vagy több)
különös sakktábla vagy terepasztal fölött tűnődnénk latolgatva:
„…Ha Wellington nem fordul váratlanul balra, Hannibál sosem tudja idejében elveszteni a rigómezei ütközetet…”

3

Tájak, távlatok, terek gyors váltakozása után távoli idősíkok még gyorsabb pergetésével találkozunk, szándékos egymásbacsúsztatásukkal, felcserélgetésükkel. A waterloo-i csatamező egymásbafényképeződik Hannibál hadszíntereivel, Hannibál személye kimondatlanul Hunyadi Jánoséval; az ókori ütközet az 1815-ben, 1444-ben lezajlottakkal. Ami közös mindben: históriai fordulópontnak bizonyultak. Az adott
színhelyen, adott időben végbement események minden mozzanata (főként: bizonyos
mozzanataik) akár a jobbra- vagy balra-fordulás, végzetes jelentőségű, történelmi döntéssé vált. Csaták megnyerése vagy elvesztése évekre, évszázadra kiható változásokat,
határok, térképek átrajzolását hozta. Elméletben lehet csak játszani az alternatívák
ellenkező változatával: „Ha Wellington nem fordul … balra,…” stb. Ami megtörtént –
változhatatlan. Sorsszerűség vagy személyes esetlegesség tanúja a visszapillantó, a körültekintő? A költő mintha csúfondáros kavalkádként tárná fel a históriát, még sebesebben, még távolibb színhelyek, más földrészek eseményeinek összevonásával, földrajzi, történelmi nevek abszurd, fiktív behelyettesítéseivel. „…a Boriska-szigetek gyarmatosítása … Zulu admirálisok hivatalos látogatása Bizáncban.” Hajdani történések és
saját politikai napi híreink gunyoros vegyítését, blaszfémiáját halljuk? A történelem –
komédiaként jelenik meg?
Nyilvánvaló, hogy a semleges-küllemű, egyszerű prózaversmondatok jelentékeny
és apró, korszakos és viszonylagos történések, személyek, fontosságok és fontoskodások sokaságát jelképezik a merész, egyedi, ironikus szintetizálással. Bemondók, szóvivők kívülálló, tárgyilagos hangvétele ez, – belécsomagolva az egyszemélyes, sarkított
véleményalkotás. A költő – a vers – utat ad a végleteknek, valamennyit visszavezetve
az íróasztalhoz. A tág körű, szerteágazó látványok, élmények, vitatható arányok, esélyek mintegy összesűrűsödnek – mondjuk – akár a toll- ceruza-tartóban. „Felvonulások, felmentő csapatmozdulatok, ostromgyűrűk, stratégiai csatavesztések egymás mellett, kihegyezve.” Köznapi, látható, megragadható íróeszközök egymás mellé gyűjtve,
„kihegyezve” – ott állnak, saját szellemi munkánk segítésére készen. Avagy megfordítva: ceruzáink úgy állnak előttünk munkára felhívóan, akár a fejünkben sereglő,
idegeinkben, örökségeinkben, múltunkban felhalmozódó történelmi tapasztalataink
gondolkodtató tudomásai, feladványai. „Kihegyezve”: a kétértelműség itt egyaránt bök
a csataterek és az íróasztal felé, a jelző átvitt értelmével.
„…Most már valóban én következem: a látogató.” Ugyanaz az „én” ez, mint az, aki
olyan méltóságosan és méltóságot-fricskázva kisétált a „tolltartó mellett”? Ő az. Más
szerepkörben: Kívülről érkezik most, független az eseményektől, ő: vendég, „látogató”. (Mint ahogy saját, mindig változó beosztásunk a történésekben, s ettől függő
nézőpontunk is mindig változó.) Tüntetően, groteszk karikírozottsággal viselkedik ez
az „én”, ez a kíváncsi érdeklődő. Viccelődik, játékosan, sőt heccelődve megcsípdesi a
„rózsaszín emléktáblát” – mint egy népszínműbeli menyecskét –; „cukrot is adok
neki” – mint a népdalbéli madárnak, kutyának, (még inkább: ölebnek) „hogy ne bántson”. Ez a negédessé túlzott látogató-szerep olyan, mint amilyen (amilyen oldaláról
megmutatkozó) itt az „emléktábla”. Ennek a táblának a „rózsaszín”-volta az emlékezés
érzelmességét asszociálja – főként a látogató eltúlzott, stilizált viselkedésével aláhúzottan. Az emlékező utókor érzékeny pátoszát sugallja a „megcsípdesett”, „cukorral”
kínált – mementó. Emlékjel, amely inkább dekoráció, mint a hajdani véres valóság
átélése, igazi el-nem-feledése. Felbukkan itt ez a fajta visszapillantás is, feljegyzi, mintegy leírja a költő, az egyszemélyben krónikás, aki elsősorban eleven emlékező. A látogató-szerep ellenpont-jellegű. Előkészület ahhoz, hogy jöjjön „a délután” – mintha

4

érett, őszi ebédután hangulata lenne, múltbamerengésre különösen alkalmas –
„almasárga”. Száraz „betonján szépen szalad a tank” – például a második világháború
tankja. (Előbb még nem is létezett.) Ártatlan szenvedések óceánját absztrakcióként is
megrázó kép szimbolizálja, egyben a 20. század közvetlenségéből visszanyúlva többezer évek hasonló, égrekiáltó borzalmaira. „…ötezer éves temetőkből nyílnak a remegő
gyermekujjak.” S itt elkerülhetetlenné lesz a nem-olcsó, a hiteles megindultság. A cselekvésre indító. „Sírtam is már.” S ezt követi a:
…„Na most!”…
Ez a „most”: a rég várt pillanat, ez az igazi íróasztal-munka (idézőjelbe kívánkozó
íróasztalmunka egyben) rég várt kezdete. Az, amit írni, gondolni külső-belső szükség
serkent. Adott versmondatok sűrűjében ez a felkiáltás úgy is hangozhat, mint tűzparancs intése, csatakezdés kürtjele. Vagy éppen lefújt riadóé, bevégzett csatáé, letett
fegyvereké? Hiszen a – várt, igazi szereplők színrelépése most következik: – a „Szavak,
szavak, szavak” – „végtelen hadifogolysereg”-ként cammognak a „sárban”! Vert sereg
ez, eleve levertségét tudni kénytelen.
Vesztesek? Most éppen azok – azok is lehetnek. Mégis, ők a főszereplők, ők a tét.
A szavak: katonák, harcosok. A háromszoros ismétlés költői dallam, hangsúly: „Szavak, szavak, szavak…” menetelnek itt, akár később az „igék”, a „ragok”. A versnek ettől
a pillanatától közvetlenül is „szó szerinti” szó és cselekvés, tollforgatás és többértelmű
fegyverforgatás, íróasztal és történelem színterének egymásba olvadása.
Tájak, terek, idősíkok – égtájak, időjárások, csatamezők – akárcsak történelmi
személyek és az „én” magánszemélye; – terepasztal, sakktábla és Waterloo; íróasztallap
és hadszíntér –: a versteremtette közegben egymásbasimul, egymásra-vonatkoztatódik,
egymást teszi kölcsönösen többértelművé. Most már belékerültünk, benne vagyunk
a közelmúlt – jelenkor történéseinek, élő hatásainak sűrűjében. Belékeveredtünk, akár
a mindenkori, éppen időszerű politika dzsungelébe. A megelőző történelmi korok,
következményeik úgy ülepednek belé ebbe, napjaink világába, hogy mintegy áttételeződnek.
Egy idősávot kezel kivételezetten a költő: a 18–19. századot. A prózaverset befejezéséig átszövi ezeknek az időszakoknak, díszleteiknek sajátságos színezetű költői megidézése. Hadvezérek régies segédei, meghosszabbított jobb- és bal-kezei: „szárnysegédek” sürgölődnek „alapvető munkában”, „féderes kézikönyvben” ringanak – mint
rugózó hintóban: Hosszú „utazásra” indulnak, „tele nemes eszményekkel” – akár
a Verne-hősök, akár a múlt századok regényeinek más, nagy vállalkozásra induló hősei.
A „barokk”-igék, „biedermeier” ragok jelzői adott mondatban elvontságuk ellenére
többféle képet is vonzhatnak; metaforikus hatást keltenek Az emlékezetünkbe idézett
olvasmányok légkörét, szereplőinek – mai füllel hallva – cikornyás kifejezésmódját
éppúgy jelölhetik, mint magát a korabeli írók megörökítésmódját. Írásművészeti remekléseket éppúgy, mint a stílromantika eltúlzásait, a parodizálásra oly alkalmas avítt
fordulatokat. S ez a kétféle – mintegy sajátságos belső, lírai ellenpontozásnak tekinthető poétizálás a továbbiakban is folytatódik, változatos árnyalatokban. Ezek, az immár
– kimondatlanul – „hősök” mintha egyezményesen a kor „divatlapjából” öltözködnének, holmi piperkőcökként – ám ez a divatlap a „mindig betiltott izgalomkeltés”-nek
a lapja. Vagyis csak átvitt értelemben azonosítható holmi képes újsággal. A betiltott
izgalomkeltés” forrása lehet a sajtó, de keletkezése, elterjedése jóval megfoghatatlanabb
bármilyen orgánum hatásánál. Az immár jelképes kosztüm megjelenítése folytatódik:

5

„hófehér szoros sálat tekernek” nyakuk köré „szelesebb éjszakákon”. De ezt a sálat
„halálmegvetésükre” tekerik; mint ahogy „élénk feltűnést” is nem kifogástalan, divatos
öltözékükkel, hanem „konspirációs szabályaik”-kal keltenek. (Hozzáteszi a költő: „ma
is”.) Mint ahogy „köpenyük” lobogása – „bronzszobor-lovaglástól” való: ismét a hajdani
élő személy utókori bronzszoborrá-örökítésével társítódik. Az évszázaddal előbbi
valóság a már visszapillantók megemlékezésében, műemlékké merevítettségében létezik. A két idősík, a kétféle elképzelés egymásba úszik. Felderenghet mögötte többféle
neves, bronz lovas szobor – Puskin emlékezetes műve, akár saját legendássá vált alakja,
pályája, kora.
Napjaink íróasztalánál ülünk immár. Helyzetünk tudatában. Sőt: mai helyzetünknek abban a tudatában, amelyből nem hiányzik a regényes hajdankor hősi-emberszabású történelmiességének romantikája sem; e „romantika” élménye ambivalens módon. A valamikor divatosból óhatatlan divatjamúlt lett, amelynek éppúgy kijár az
elnéző vagy gúnyos mosoly, akár a pózokat, teátrálitást nem nélkülöző hősiességnek,
mint hősködésnek. Mégis – akár a titkos serdülőkori elszánásoknál, urambocsá' „világmegváltó”(?!) életterveknél – megható komolyság hitele hatja át.
Mindezek birtokában érezhetjük – (érezhetem, akár én is – úgy: „…Valami roppant
elszántsággal megelőzött a múlt, berendezte nekem ezt az íróasztalt, hol gyermekjáték már
lejátszani a legnagyobb összecsapások folytatását, csak tudni kell:…”
Jól hallottuk? Hogy lenne lehetséges az, hogy egyetlen, az egyetemes történelem
gigantikus sodrában elenyésző, törpe „íróasztalon” le lehet játszani
„a legnagyobb összecsapások folytatását”…?
…Vagy talán itt, ilyen vagy hasonló íróasztalokon születtek – tervezték el, készítették elő – a história minden, vagy csaknem valamennyi kisebb-nagyobb fordulatát?
Van-e Nagy Francia Forradalom a felvilágosodás röpiratai, kötetei, szellemi torlaszokat leromboló íróasztal-munkái nélkül? Elképzelhető-e 1956 októbere az Irodalmi
Újság, a Petőfi Kör gondolkodói, írói, kiadványai nélkül?
Igen. Le lehet játszani a legnagyobb összecsapások folytatását, „csak tudni kell”…
Mit? „…hogyan öltözzünk tavasszal könyvégetéshez”, „századvégen kézirat-elkobzáshoz”,… Ez a „csak” nem kevés. Fel kell készülni arra, hogy a megfeszített munkánk,
esetleg egy élet, avagy generációk életének eredményét semmisítik meg. Nem Hitler
volt az első – s nem is az utolsó könyvmáglyákat gyújtó. A „kézirat-elkobzás” pedig
még friss élménye mindazoknak, akik 1989 előtt már felnőttként éltek. Akárcsak az,
miképp válhat kivédhetetlen kényszerré, hogy „meg kell tanulni s fel kell mondani
folyékonyan Negyvennegyedik Tudniillik Frigyes emlékiratait”. …Nevezzék ezeket az
„emlékiratokat” akár párttörténetnek, marxizmus alaptételeinek, Mao Ce Tung piros
könyvecskéjének – vagy Ceausescu kinyilatkoztatásainak. Ma már mellékes adalékként is tekinthető az, hogy e vers Ceausescu hatalmának fénykorában született. Így
a költő „Negyvennegyedik Tudniillik Frigyes”-e a kor- és sors-társak számára egyértelműen helyettesítődött be, egyben az eleven, kockázatos politikai konspiráció, virágnyelv alkalmazásának merész gyakorlatát jelentette. De éppen a poétikai egészbe illeszkedés módja teszi például ezt a fordulatot egyszerre korában aktuálpolitikává, ma
már erre emlékeztetővé – illetve magát az „időszerűséget” –, mintegy időtlenné, különböző korokon át érvényessé. Az elnevezés („Negyvennegyedik Tudniillik Frigyes”), a „történelmi”, számozott besorolás, éppúgy, mint az előnév: középkori, majd
porosz uralkodóházak analógiájára, önkényes kitalálás, paródia. Mint ahogy a „kosz-

6

tüm” a volt impozáns, színpadi és jelképies viselet átváltozik nyilvánvalóan csupán
a költő iróniájában létező „ruházattá”, historikus „divatlapok” nemlétező folytatásává
(„hogyan öltözzünk … könyvégetéshez …kézirat-elkobzáshoz”).
Az íróasztal lapja és a történelem egyetemes színtere, egyetlen személyiség feszült
szellemi munkája – és az ember fenyegetettsége, sorsa, a túlélés örök, mindig új küzdelme most már még teljesebben és a költő-teremtette magátólértetődőséggel fonódik
egymásba. Ahogyan már a szavak – hadifogolysereg-ként cammogtak a sárban, úgy
a logika – koncentrációs voltából szabadult az író, de máris „életfogytiglani” – szabadságharcra van ítélve, mintha börtönre. S úgy szállítják át „az idő vitásabb vidékeire” – akár
a még oly megítélhetetlen, megjósolhatatlan jövendő terepeire –, ahogy a száműzetésre
kárhoztatottakat. Óhatatlan legközelebb Szibéria ólom- és kőbányái asszociálódnak
kimondatlanul. Így nem csodálkozunk, hogy követ fog törni bányában – de azon sem,
hogy ezek az implicit jelenlévő, szó-alakilag is felidézet „kövek” voltaképpen: „következmények” –, s a bánya: az „igazság” bányája. Ám az ítélet hatályossága, tartama hasonló: „életfogytiglan”, „amíg csak meggebedek.”
Ez az utolsó mondat – mint a vers egésze – felér egy credóval, mely egyben ars poetica. Vallomás – vállalás.
Ezt követő költői szünet – vonal – után két szentenciózus összegező lírai kijelentés
zárja az egész művet: „Minden költő a zsebében hordja a ceruzát és csatatéren a lobogót. Az íróasztalon romok.”
Puskin, Byron, Petőfi (és oly sokan, hasonlók) szelleme, szabadságharcok emléke
eddig is itt lebegett, fel-felmerült a sorok közt és mögött. S a versegész értelmében
a pontos, történelmileg azonosítható példák sokasíthatóak és átvitt értelmek hordozói;
az aligha kimeríthető „tanulságok” értelmezések, következmények máig hatóak, ma is
újabb, kifogyhatatlan íróasztal-munkák nyersanyagai és fel nem robbant bombái. – De
vajon miért vannak végül „Az íróasztalon romok.”? Az egész sokarcú műnek talán ez
a legtöbbféleképpen felfogható, legrejtélyesebb, szomorú – mégis ünnepien tragikus
állítása. „Romok” vannak az íróasztalon csupán? (Ott, ahol, amelyet a múlt „roppant
elszántsággal” berendezett?) Mégis, minden elmondottak ellenére, ez a „berendezés”
nem több holmi „romok”-nál? Lerombolt építmények maradványai csupán? Kudarcok
nyomai? Törmelékek? – Nagy, teljes egészek (kultúrák) silány töredékei?
Igen. Ennyi, ami megmarad, s ami megmaradhat. De a puszta, kurta kijelentés
– most már teljes elhallgatással, csönddel, elnémulással megelégedve – e romokba betudja hallgatólag azt is, ami a rá, a ránkváró, várható feladat; ez a „semmiért egészen”
szellemi munka, amely romosan is – életfogytig-kockázataiban is – az örökség további
őrzésének, örökítésének egyetlen, ősi-maradandó útja.
„Romos”, csonka a műelemzés is? Hiszen nem teljes. Szembetűnően hiányzik az
első két mondat értelmezése. Szándékosan hagytam ezt, a verskezdést – a végére. A mű
befejezése felől visszapillantva jobban feltűnhet a költői építkezésmód, egyben szemléletmód egyedi circulus vitiosus-a, sajátságos „örök visszatérés”-ritmusa. Eszerint lényegében nincs „indulás”; mindig, nyomban egy folyamat (a folyamat) közepén vagyunk
– akár egy-egy munka elkezdésekor (akár megszületésünkkor). A vers sem „az elején”
kezdődik, hanem – in medias res: ugrással az összefüggésrend közepébe.
„Asszonyok töltik a barikád mögött…”
„…a ceruzákat” – halljuk. Mintha máris történelmi fordulóponton (emlékezetünkbe idézett fordulópontokon) állnánk: 1789-ben, 1830-ban, – …1956-ban. Az író-

7

asztal, illetve a történelem-kínálta látványok egyidejűek. Mondhatnánk: két egymást
metsző, vagy inkább egymással összeolvadó jelentéssíkkal találkozunk. De a „sík”
fogalma, képzete kevés, hiszen nyilvánvalóan nem két dimenzióról van szó, hanem
többről. A „barikád mögött” – holmi, íróasztalra való „ceruzákat” töltenek az asszonyok. Puskák, vagy más fegyverek képzete megnevezésük nélkül van jelen. Akárcsak
a következő mondatnál. Amikor „szuronyszegezve közeleg” – gondolnánk: – ellenséges
csapat. De nem, itt nagyobb, ősibb ellenséggel állunk szemben. Itt „szuronyszegezve”
az „öregség” közeleg. A minden ember számára elkerülhetetlenül, szakadatlanul közelítő ellenfél. S ez az alapvető, könyörtelen körülhatároltság az, amely miatt valóban
bölcs az, „aki tanítni tud ezen az eldugott tájon is”, s b o l d o g, „kit végül is elhervaszt magányos művészetünk”. Ezek után veszi (relatív) „kezdetét” a költői beavatás;
az olvasó megszólítása – mely egyben önmegszólítás (avagy fordítva). Itt állunk az
íróasztal feltáruló választási alternatívái előtt és között. Lehet bárki, lehetsz te, akár
bölcs, akár boldog, például ekként: az állandó kockázatok, feszültségek tudását – mintegy felnagyítottan – vállalva. Régi és új feladatok megoldásán fáradozva. Újra és újra
nekirugaszkodva annak, hogy lejátsszuk „a legnagyobb összecsapások folytatását”.
Mit látsz Lászlóffy Aladár költői íróasztalán – végül is? Ennyi eszmefuttatás után is
azt kívánja az igazmondás, hogy újra csak azt feleljük: semmit, semmi különöset.
Olyanképpen nem látsz sokat, amiként akár egy computer munkaasztalának előhívásakor sem derül ki közvetlen kézzelfoghatósággal: miféle lehetőségek, milyen –
akár világraszóló – kapcsolatok esélyei nyílnak meg az előtte ülő előtt. A feltalált,
megvalósított technikai eszközök ott lapulnak az egyszerű, sík lap, a monitor mögött.
Ahogyan egy papírlapon, asztallapon – „benne” – adott lehet, mindössze előhívásra
vár minden már ismert és még ismeretlen dimenzió; a mindig egyetemes tapasztalatból
építkező, nem-tudatosan is arra támaszkodó egyéni felismerések világrahozási esélye.
A kiemelt vers tárgya voltaképpen „az íróasztal”? Amiről szól, amit mond, ahhoz
tulajdonképpen nem is kell feltétlen íróasztal. Tekinthető ürügynek ez a butordarab;
jó alkalom arra, hogy megjelenítődjön egy szellemi állapot, emberi, felelős értelmiségi magatartás.
Vajon Lászlóffy Aladár azoknak a kiváltságosaknak ír, akik kisujjukban hordják az
egyetemes történelmet, kultúrtörténetet? – Vagy talán inkább azoknak, akik képesek
rádöbbenni, hogy ez a „kisujjbanhordás” nem kiváltság, hanem mindenki számára
adott – személyére szabott viszonylagosságában – belső lehetőség. Mindenki számára,
aki csak emberi kisujjal született: hiszen történelme, kultúrája örökségével is született
– „csupán” birtokába kell vennie.
Ez a prózavers – mint oly sok más, hasonlóan – szinte kínálja az alkalmat, hogy
bepillantást engedjen, rápillantást nyújtson a költői műhelyre, az immár tekintélyes
életműre.
Pályakezdetétől máig újra és újra találkozunk irodalmi és csatajelenetek, írás és történelem jelentéssíkjainak az itt látott egybeolvasztásával. (Ezek adott poétikai változatai – úgy vélem – a lírikus egyéni vívmányainak tekinthetőek.) Akár Lászlóffy Aladár
eddig megjelent 36 lírai, prózai (novella, regény), publicisztikai kötetének címei között
is felfedezhetjük ezt. A következő ütközet annak az 1974-es verskötetének címe, amelyben először látott napvilágot az itt elemzett mű. A bő példatárból néhány: Az ólomkatona hadifogsága (1975-ös regény), Szigetvár lakatja (novelláskötet 1979-ből) Botrány
Gordiuszban, 1994-es esszégyűjtemény, A jerikói trombitás, Longobárd korona – hasonló válogatások címei (1994, 1997). A Seregek Ura pedig egyik legutóbbi – 1848/49-es

8

témájú – regénye. A történelmi utalások éppúgy nyilvánvalóak, mint az áttételes értelmek jelenléte. De ez tapasztalható azokban a művekben is, ahol első pillantásra
maga a cím nem hordozza szembetűnően ezt a fajta jelképességet. (Akár a két, közelmúltban megjelent vers- illetve esszékötet: Felhősödik a mondatokban, 1989., Szélmalom-leltár, 1999.)
Ezek a kötetcímadások csupán kézenfekvő példái az életmű egyik jellegzetes belső
törvényszerűségének. Annak, hogy ez a szabályszerűség explicit módon: a kötetek
címoldalán is megnyilatkozik. Ez, a költő-író eredeti művészi szemlélete a pálya kezdetétől felbukkan, s változatos módokon válik költészetté. Voltaképpen olyan egyedik
nézőpont ez, amely megtalálja, megalkotja a maga poétikai „techné”-jét.
Az ősztől az űrig és vissza
– az eszmélet tágas parabolája.
Árnyékán pár órás utat
karcol az ember a tájra.
– olvashatjuk az egyik korai, lírai-gondolati víziót (Madár-keringő)2 Meghatározott
történelmi változatban találkozunk a látomás lényegével, a száműzött Napóleont megjelenítő versben: „A távolság minden kontinenstől,/ minden parttól mint szükséges
távlat/ őrzi a tűnődő történelmet,/ mely jelenné mindig visszaválhat.” (Szentilonán).3
Ezzel a „tágas”, szemléleti „parabolá”-val, s ezzel a „tűnődő történelem”-mel, a „jelenné
mindig visszaválhat”-óval szembesülünk az elemzett íróasztal-versben is.
Ez a költői szemlélet, ennek azonossága, egysége, a kiemelt gondolatív lényege gazdag változatokban kísérhető figyelemmel az életmű vonulatain keresztül. A folyamatosság érzékeltetésére alkalmas lehet például egy idézet Lászlóffy Aladár legutóbbi
kötetéből, esszéjéből. – Itt éppen az aradi vértanúk emlékén mereng. Miért éppen
tizenhárman voltak? Dehát voltaképpen talán nem is ennyien… – véli.:
„…Ahogy a termopüléi szorosban Leonidászék sem háromszázan… A világ Verdunjei és Sztálingrádjai a megszámlálhatatlanság nevében telepednek be az emlékezetbe. A sikerültebb Golgotákon az emberfia egyedül van, mint az Ismeretlen Katonával szinte szabályos ritmusban őrségváltást végző Ismeretlen Szeretet. Az emberi nem
tiszteleg s hódol mindkettőnél…”4
A gondolatmenet folytatása, később, hozzátartozik az említett gondolatívhez: „Teljes lenne a zűrzavar, ha az egymás ellen törő testvérek utódai kitartanának annak az
ostoba önmérgezésnek a folytonosságában, hogy mindenki a másikat tartja Káinnak,
s magát Ábelnek; így méltán Ábel áldozatairól is ugyanannyit beszélnének, mint
Káinéról. …: tizenhárom Káin-Haynauval szemben tizenhárom Ábel-Haynau.”5
Aradtól Termopüléig, Sztálingrádtól a Golgotáig és Káin-Ábelig ismét itt a Lászlóffy Aladár-féle eszmélet tágas parabolája. Tanúi lehetünk, miként „tűnődhet” a történelem, amely „jelenné mindig visszaválhat”.
A műelemzésre választott példa – szándékosan – ennek az ívnek néhány alapvető
pillérét jelzi. Ugyanakkor – (szintén szándékosan) – „vers” és „próza” találkozópontjának is tekinthető. A vers határán áll, ahogy a költő egy korai verse címével, gondolataival és formáival is állítja önmagáról.6 Mintha éppen ez a műfajok határsávját választó
megformálásmód lenne különösen reprezentatív Lászlóffy Aladár esetében. Végigpillanthatnánk a 36 könyvön ebből a szempontból is.
Lászlóffy Aladár műveinek műfajain el lehet tűnődni. De többféle okból is felmerülhet az a gondolat, hogy voltaképpen ő leggyakrabban különféle „szövegeket” írt,

9

ír. Nemigen volt ismert, még kevésbé közismert a „szöveg” speciális fogalma (még az
irodalomelmélet szűkebb területén belül sem), amikor a költő „szövegeket” kezdett
írni, majd megjelentette a Szövegek szövetsége című kötetét.7 (Hozzátehetem: nála
a „szövetség/ek” sajátos fogalma ölelkezik a „szöveg/ek” hasonlóival, mintegy önkényes, költői szinonímaként.8)
„Szövetség”, „szöveg” nála egyaránt lírai-gondolkodói fogalom, amely szó és metafora egyben. S amiközben előrevetíti az eddigiekben kiemelt, fejtegetett sajátos költői
szemléletet, formaalkotást – aközben teljes önkéntelenséggel érintkezik az intertextualitás fogalmának alkotóival, elméleti meglátásaival –, akárha illusztrálni kívánná ezt.
Hiszen, akár a Mit látsz egy íróasztalon? elolvasása, fogékony végiggondolása után
ismerősen csenghet például Julia Kristeva meghatározása: „…ahogyan a szöveg a történelmet olvassa és ahogyan beilleszkedik a történelembe” – ez a mód az, amit intertextualitásnak nevez.9
A vers kapcsán ezzel olvasói élményként találkozunk.
Hasonlóképpen ideillőnek hallhatjuk Paul Zumtohr megfogalmazását is:
„A szöveg a »történelembe« íródik be, a történelem pedig beíródik a szövegbe.”10
Ez az eszmei találkozás persze nem növeli és nem csökkenti az elemzett mű, az
életmű értékét. Kezelhető kuriózumként. Ám példa is lehet a művészi invenció és
tudomány „szövegei”-nek – összebeszélés nélküli találkozására – költőnkkel szólván:
„szövetségére”.
Végezetül néhány mondat kívánkozik ide Lászlóffy Aladár említett korábbi műveinek egyikéből. Ezek a gondolatok, egyrészt mintegy visszafordítva: anticipálják, laikus
változatban előadják az intertextualitás alapeszméjét. Ugyanekkor – szintén „előre”jelezve – a kiemelt prózavers poétikai építkezésmódját is jelzik. Egyúttal példázhatják
a mű egybehangzását is az életmű egészével.
„A kultúra alapszabályává válhat, hogy állandóan emlegetni kell azokat, akikre
építkezünk, akiknek szellemi összefüggése és együtthatása az emberiség egyetlen megingathatatlan birtoka immár: békés és építő nagyhatalma. A szövegek szövetsége ez.
Mert mi is a mű, egy mű eszme-gazdagsága? A legnagyobb felfedezések se mások, csak
az ember körül már valahol felmerült, hallott, megértett, megtanult dolgok. …az újítás
értéke is vándor érték”…11
(Budapest – Vonyarcvashegy, 1999. július)

10

JEGYZETEK
1
2
3
4
5
6
7

8

9
10

11

Lászlóffy Aladár: Ólomorgona. In: Felhősödik a mondatokban, 1998. 82.
Képeskönyv a vonalakról, 1967. ld. … hogy kitudódjék a világ, 1980. 70.
Képeskönyv a vonalakról, 1967. ld. … hogy kitudódjék a világ, 92.
Szélmalom-leltár, 1999. 153.
Szélmalom-leltár, 1999. 154.
A vers határán, in: Képeskönyv a vonalakról, 1967, Ld. … hogy kitudódjék a világ, 1980. 61.
Szövegek szövetsége – Műhelynapló a megtartó kedélyről – Bucureşti 1988. Kriterion Könyvkiadó.
Szövetségek. Versek. 1970. – vö. Szövetségek című vers-sorozat in: … hogy kitudódjék a világ,
Bp. 1980. 130-141.
Julia Kristeva: La Révolution du langage poétique. Seuil 1974.
Paul Zumtohr: Le carrefour des rhétoriqueurs. Intertextualité et Rhétorique. – Poétique 1976.
313-337. Ford. Burján Mónika. In: Helikon, 1996/1-2. 105.
Lászlóffy Aladár: Szövegek szövetsége, 1988. Bucuresti. – 53. (Mellé illeszthetnénk: „Többékevésbé minden könyv tartalmazza valamelyest a szándékolt újramondások összjátékát” –
Mallarmé napjainkban gyakran idézett mondata. – Illetve: „… az intertextus … idézőjelek
nélkül alkalmazott idézetek általános mezeje”. „Minden szöveg hajdani idézetekből álló új
szövedék” (Roland Barthes: Texte (théorie du): Oeuvres completes. II. Paris, Seuil 1994. 1683.

11

LÁSZLÓFFY ALADÁR

Mit látsz egy íróasztalon?*
Asszonyok töltik a barikád mögött a ceruzákat, szuronyszegezve közeleg az öregség. Bölcs, aki tanítani tud ezen az eldugott tájon is, boldog, kit végül is elhervaszt
magányos művészetünk. Két ráfekvő karod közt terül el a kitartás Mezopotámiája.
Közepén nyugodt lapály, néhány elmozdítható kifutópálya, szemben a névjegyhágó,
s a holnapi-teendő-hegység sötétlik ablakfényben. Minden emelkedésen dátum-tüzek.
Megvilágítják a frissen hullt papírt. Állandó fejlődés seper végig a sovány füveken,
a könyvhalom mögött a kunok fekete pusztáin az ég is zeng. A palota sötét. Tintaesőben fürdik az alabástromnégyszög, én Első Mindegy most kisétálok a tolltartó mellett.
Ha Wellington nem fordul váratlanul balra, Hannibál sosem tudja idejében elveszteni
a rigómezői ütközetet. Észak a Dél ellen, vagyis a Boriska-szigetek gyarmatosításának
viszontagságos eseménysorozata. Most vágtam negyedív nagyságúra. Zulu admirálisok
hivatalos látogatása Bizáncban. Felvonulások, felmentő csapatmozdulatok, ostromgyűrűk, stratégiai csatavesztések egymás mellett, kihegyezve. Most már valóban én következem: a látogató. Megcsípdesem a rózsaszín emléktáblát, cukrot is adok neki, hogy ne
bántson. A délután almasárga, és száraz betonján szépen szalad a tank. Alatta ötezer
éves temetőkből nyílnak a remegő gyermekujjak. Sírtam is már. Na most! Szavak,
szavak, szavak végtelen hadifogolyserege cammog a sárban. A szárnysegédek alapvető
munkában, féderes kézikönyvben ringanak hosszú utazásra, tele nemes eszményekkel,
barokk-igék, biedermeier ragok. A mindig betiltott izgalomkeltés divatlapjából öltözködnek még mindig, konspirációs szabályaik élénk feltűnést keltenek ma is, halálmegvetésükre mindig hófehér, szoros sálat tekernek szelesebb éjszakákon, köpenyük lobog
a bronzszobor-lovaglástól. Valami roppant elszántsággal megelőzött a múlt, berendezte
nekem ezt az íróasztalt, hol gyermekjáték már lejátszani a legnagyobb összecsapások folytatását, csak tudni kell: hogyan öltözzünk tavasszal könyvégetéshez és századvégen kézirat-elkobzáshoz, csak meg kell tanulni s fel kell mondani folyékonyan Negyvennegyedik Tudniillik Frigyes emlékiratait. Persze én tudatlan vagyok. Alig szabadultam
a koncentrációs logikából és életfogytiglani szabadságharcra ítélve most szállítnak át az
idő vitásabb vidékeire. Következményeket fogok törni az igazság bányáiban, amíg csak
meggebedek.
–––––––––––––––––––––––––––
Minden költő a zsebében hordja a ceruzát és csatatéren a lobogót. Az íróasztalon
romok.

* Legutóbbi megjelenése alapján: (in) A repülés a zuhanásban, Bp. 1997. Littera Nova. Mesterek
sorozat 54. – Első megjelenése (kötetben): A következő ütközet, Versek. Bukarest. 1974.

12

