Lukácsy

Sándor

A csekei költő
Kölcsey Ferenc

A tiszatáj diák-melléklete
27.

1995. szeptember

zép megyének mondják a régi Szatmár vármegyét, amikor határai még hegyet,
bércet, síkot, lápot öleltek körül - szép és gazdag megyének. „Mintegy jó remény
foka - írja 1831-ben Halászy József -, úgy tűnik fel Szabolcs úntasztó síkja s homokos
lapályin nőtt nyírjesi megett Szatmár, melynek iszapos téréit keletről és kelet-délről
gyönyörű hegyláncazatok gruppjai kerítik. Bájolóbb a hegyes-völgyes vidék, de hasznosabb a sík; szerencse pedig, hol mindkettő egyesítve van, hol a vad bérceket mosolygó sík terület váltogatja, hol hegyeket völgyek, folyók s gabona lengési alatt ingó dombok messze elnyúló domborodási övedzenek; s ha majd ismét felhágván a szomszéd
hegyre, letekintesz, mintegy elődbe varázsolva látsz egy más világot, mely láthatárodat
a láthatatlanba látszik kiterjeszteni. Itt erős tölgyek, suttyogó levelű nyár- s topolyfák
hintenek oldalt enyhítő árnyékot; s amott a sűrűen apró vízesések törnek át; majd
lejjebb a cserésben fülmilék énekétől viszhangzó boltozott lombok nyitnak ösvényt
egy kígyódzó patak nyargalta völgyre... A hegynek alját aprós cserjék s szántóföldek
lepik; völgyein szép, rétséggel elegyes úgynevezett lankák terjednek el; s ezek már azon
gyömölcsösök, melyek a Szamos partja mentiben s egyébütt is szinte szakadatlanúl
folyó gyümölcserdőket formálván, Szatmár vármegye kincsestárainak tartathatnak,
úgymint melyekből csergedez kimeríthetetlen bőségű égett itala, a szatmári híres szilvapálinka."
Halászy József szavait Szatmár szépségéről, gazdagságáról mások is megerősítik.
A megye monográfusa, Szirmay Antal is dicséri szilváját, almáját. „Ezeken kívül - írja
1809-ben - vannak mandola, barack, dió, naszpolya, szederj, birsalma, berkenye,
meggy, cseresnye fák, köszméte, tengeri szőllő s egyéb hasznos csemegék. Terem itten
mindenféle vetemény, búza, rozs, árpa, tenkeny, zab, veres-, pár-, fog-, metélőhagymák, kömény, ánizs a mezőken, spárga, veres-, karó-, kerék-, sárgarépák, virágos, téli,
zöldlevelű, fodor káposzták, kender, len, dinnye, ugorka, tököknek sokféle nemei,
köles, harmatkása, gubács, földi alma, csicsóka, komló, héjas gyümölcsű vetemények,
borsó, lencse, nagy és apró bab, törökbúza, szőllő, dohány és lépesméz... Az állatok
országából legel itten számtalan ökröknek, bialoknak, többféle nemű juhoknak, kecskéknek, serény lovaknak, szálas sertéseknek sokasága, melyek kivált az erdős helyeken
nagy jövedelmet hajtanak a lakosoknak; a vadaknak, házi és erdei szárnyas állatoknak
sok fajtái. Hegyes bércekre a medvék, vadkecskék és hiúzok a szomszéd Mármarosból
általvándorolnak. Az erdők szarvasokat, őzeket, rókákat, nyúlakat, farkasokat, borzokat, siketfajdokat, császár- és fogolymadarakat nevelnek. A tavakon hattyúk, vadlúdak,
szárcsák, tekenősbékák, vidrák, fejéres, kalánas, csergő récéknek sokféle nemei, búvárok, gödények, gémek, gólyák, halcsíkok, a folyóvizekben kecsegék, pontyok, csukák,
harcsák, sügérek, bólyingok, süllők, kárászok, fejér keszegek úszkálnak, forrásokban
meny- és kövihalak s pisztrángok vickándoznak."
Istenáldotta vidék volt a régi Szatmár, de gyakran meglátogatta isten átka is.
„A Szamos, Tisza, Túr, Batár folyók dühöngő árjai - olvassuk nagy statisztikusunk,
Fényes Elek munkájában (1839) - sokszor egyesülnek, s a Szamos-közi járásban alig
lehet egy-két helységet számlálni, melynek határa az árvizektől mentesítve volna."
A sok vízfolyásnak, kiöntésnek, folyóágnak volt előnye is. Halászy József eleven képet
3

fest a vízi életről: „Számos halászó csoportok csónakjai terítik fűlt nyáron át a halkan suhanó Szamos tetejét; s az izzadt halász ilyenkor a gyümölcsös fák hűs boltozati alatt keres enyhet, míg azonközben a más oldalon egy csoport vadász átszáll, s a túlpart alatt
elnyúló rengeteg nádasokban, gödények egyhangú bömbölésök beljebb csalogatási közben hajhássza a szárnyas sereget, mely a metsző nádas csörgésitől felriadva levegőbe
reppen, s repülésével meghomályosítja a napot, s egy lövésre szétfut a mérhetetlen levegő üregébe..."
Itt, ezen az idilli tájon fekszik Cseke. Magyar falu a vegyes lakosságú megyében.
A szatmári magyarok Szirmay Antal szerint „magas termetűek, ékes képűek, fekete
hajúak, merészek, makacsok, vígak és vendégszeretők, a feleségeik többnyire nagyon
elhíznak". Fényes Elek tizennégy sort írt a faluról: „Számlál 229 római, 18 görögkatolikus, 1006 református, 59 zsidó lakost, római katolikus és református anyatemplommal,
zsinagógával. Szélesen kiterjedt határa csaknem mindennel megáldatott s igen termékeny. Földje többnyire sárga agyagos, a Tisza felé homokos; őszit nemigen sokat vetnek, de tavaszi élet, különösen tengeri gazdagon terem; rétje, legelője is sok és jó lévén,
mind az uraságok, mind a jobbágyok szép szavasmarhát tenyésztenek; a sertéstartás
szinte nagy fontosságú; a Tisza mentiben igen jövedelmes szilvás, almás, körtvélyes
kertjei vannak, de hajdani ritka szépségű erdeje elpusztult. Földesurak Kende Pálné,
Kende Zsigmond, a Kölcseyek s néhány zálogosok. Kölcsey Ferenc itt élt s munkálódott a Haza javáért. Áldás hamvaira."
*

Kölcsey 1815 kora tavaszán költözött Álmosdról Csekébe. A család birtokai Biharban és Szatmárban voltak; az osztozkodáskor Ferencnek és öccsének, Ádámnak
a csekei birtokrész jutott: az 1833. évi állapot szerint 252 köblös szántó és gyümölcsös,
valamint 150 boglyát termő kaszáló. (Egy köblös = 1200 négyszögöl.) A nőtlen költő
a birtokot közösen használta, az udvarházat közösen lakta öccsével. Ádám rossz gazda
volt, s az idősebb testvér - bármennyire szeretett volna városba, könyvkereskedés,
nyomda, íróbarátok közelébe kerülni - nem hagyhatta el gazdaságát, amikor pedig
1827-ben öccse meghalt, Ferenc az elárvult család - Szuhányi Jozefin és Kálmán fia gondviselőjeként továbbra is a faluban maradni kényszerült.
Egyik első csekei levelében így mutatta be Kállay Ferencnek, egykori diáktársának új lakóhelyét, melyet száműzetése helyének érzett: „A körny, melyben lakom,
el van dugva szem elől, szép, de vad s felette magányos. Egyfelől a Tisza foly, másfelől
a Túr, mely itt amabba szakad, s minket a torkolatban hagy laknunk. Egyfelől nagy erdők körítnek, másfelől nyílás esik, s láthatárainkat a máramarosi hóbércek határozzák.
Nem poétái hely-e, édes barátom?" Hamarosan megtapasztalhatta a csekei tartózkodás
kellemetlenségeit. „Minket itt az árvizek július vége óta zárva tartottak - írja 1815. augusztus 28-án - s csak mostanában szabadulván fel az utak, a debreceni vásárról
elmaradánk." A következő tavaszon: „A Tisza ismét duzzad, s ha kiömlik, ezen levélnek még több napokig kell itt maradnia." Volt úgy, hogy udvara előtt zuhogott el a víz.
S a víz után a sár. Hogyan utaztak (ha utaztak egyáltalán), Lónyay Jánosné írta le:
„Rendesen két inassal indultunk útnak. Ezek rendkívüli ügyességgel tudták a kocsit
egyensúlyban tartani. Fölállottak a két felhágóra, s aszerint, amint jobbra vagy balra
akart dőlni, ugráltak fel vagy le a kocsi lépcsőire; hol az egyik oldalon, hol a másikon
csimpaszkodtak a kocsiba, s tartották vagy emelték." Voltak, akik „ladikot készítettek,
ez elibe fogattak négy ökröt, és így vontatták magukat végig a feneketlen sáron..."
4

„Ezt a sarat nevezik ezek hazájuknak" - mondotta Napóleon egyik tábornoka,
amikor keresztülvonult Lengyelországon. Magyarországról is mondhatta volna.
Az átlagos nemesi kúriát, amilyen az övé is volt, Kölcsey A vadászlak című elbeszélésében így festette le: „Középen kémény, jobb felül két egybenyíló szobácska, bal
felül még egy szoba és kamara, az egész fatornáccal övezve: ilyen vala a ház, melyet az
öreg urak, őseiktől vett építési rend szerint, saját erdejökbül, molnárjok által, költség
nélkül összevágattak. Átellenben cselédház és hosszú ól nyúlt el, háta mögött tágas
akollal, s ennek elején állott a csűr..."
Az ősi udvarházat Kölcsey elhanyagolt állapotban vette át; a háromszobás épület
nyolc ablakának ötszáztizenkét ónkarikájából száztizenöt hiányzott. A tatarozás csak
1820-ra fejeződött be. Később, amikor az országgyűlésből hazatért, Kölcsey a kúria átépítésére szánta el magát. Cigányokkal negyvenezer téglát vettetett; a tornácot lerontatta, s helyébe fürdőszobát rakatott; az előszobába kemence került, a ház köré
északról és nyugatról kőkerítés; ezerkötetes könyvtárát az ebédlőből a kapu felé nyíló
szobába költöztette. O maga volt a tervező, az építésvezető. Vahot Imre, már a költő
halála után, ilyennek látta a lakást: „Egyszerű e szoba, de csinos és rendes, mint a nagy
férfiúnak egész élete, minden külfény és keresett pompa nélkül. A szoba egyik oldalfalát egészen a nyílt könyvtár foglalja el... A szoba közepén áll fenyőfából készült, fehérre festett íróasztala... A szék, melyen íróasztalánál ült, a pamlag, melyen olykor fáradalmait kipihené vagy elmélyedve gondolkozott, kemény, mint a legtöbb magyar író
sorsa szokott lenni. Az asztallal szemközt álló szekrény és a zugban lévő vaskályhácska
sem ragyog a fénytől. Az ablakon nehéz kelméjű függönyök helyett vékony foszlány
lebeg, s a viaszolatlan padlót drága szőnyegek nem borítják. A dolgozószoba ajtaja az
ebédlőbe vezet... Az ebédlőn túl volt a hálószobája... Kölcseynek ezen csinosan épített
háza sűrűn van fákkal környezve, mintha a mosolygó természet ölelő karjai közt feküdnék. A ház melletti virágoskert Kölcsey halála óta, mintha őt gyászolná, elhagyatott állapotban tengődik."
Tekintsünk be a konyhába-kamrába is. Egy 1832. évi leltár szerint volt itt 1 élésláda, 1 lisztesszekrény, 4 csobolyó, 7 eceteshordó, 3 szappanozóteknő, 10 dézsa, 3 sajtár, 3 véka, 3 rosta, 4 szita, 1 gyúrótábla, 2 laskanyújtó, 1 kürtősfánk-sütő, 2 fánkszaggató, 2 lúdlelke, 2 spékelő, 1 derelyemetsző, l-l kávépergelő és daráló, 1 kézi mángorló,
1 vasaló, 1 rézmozsár, 5 gyertyatartó, 1 palacsintavas, 1 hurkatöltő, 1 rézicce, 1 levesszűrő, 1 reszelő, 1 abároló villa, 1 rostély, 1 fűszerszámskatulya. S még nem soroltuk
fel a pálinkafőző készülékeket...
A szilvapálinka főzésére Kölcsey nagy gondot fordított, végrendeletében külön
intézkedett fazekairól, hordóiról. A szilvaszedés kedves mulatságaiban aligha vett részt;
a feldolgozás módjáról Halászy József tudósít: „A szilvának nemei lerázatva nagy rakásokba rakatnak, az eladandók eladatnak, a telelők félretétetnek, a többi megmaradott
nagyobb rész pedig kádakra, hordókra s más edényekre szedetik, mit is a gazda deszkával befedve tart a kifőzésig, mely idő alatt a gyümölcs lassan-lassan poshadásba és
forrásba jön. Ekkor - rendesen az őszi munka végeztével - kezdi azt pálinkává kifőzni,
mely gyakran télig tart."
A költő napirendjét Obernyik Károly, aki jurátusként mellette élt, írja le: „Reggel
kilenc-tíz órakor kelt, hacsak a későbbre terjedő éji munka több nyugalmat nem
igényié; s a felkelés idejétől a reggeliig - kivéve a netalán érkezett újságlapok szorgalmas olvasását - semmit sem dolgozott. Reggelijét családa körében költé el, melynél
5

rendesen a ház és gazdálkodás körülményeiről vett tudósításokat, s adott rendeléseket.
Tavasszal és ősszel, midőn a nap éltető sugarai oly kedvesek, reggeli előtt vagy után
háza előcsarnokában szerete üldögélni, élvezve a langy verőfény és falusi lég kellemes
benyomását. Ilyenkor örömest kezdett és folytatott beszédet családa tagjaival vagy a házánál levő ifjakkal... Általában ebédig keveset dolgozott; ily időkben örömest tekinte
meg némely gazdasági javításokat, vállalatokat vagy majorságához tartozó állatokat,
főleg melyeknek különb, nemesebb fajtáit ő hozatta meg az addig elhanyagolt gazdálkodásba. Az ebéd csak későcskén hozatott fel. Ilyenkor néha vidáman társalgott asztala
személyzetével, de olykor-olykor elmerült, hallgatag, komoly volt, s arcán világosan
lehete látni a szellem más vidéken, más térekeni tévedezését. Ebéd után, melynél sokáig ülni leginkább terhére volt, magához vevé feketekávéját... Ez ismét vagy az előcsarnokban történt, ha már vagy még a szép napok gyérebbek valának, vagy pedig dolgozószobájában. Azonban általában ebédután már elmerültebb s a munkára alkalmasb
volt; aminthogy a délután rendesen vagy olvasás- és írás-, vagy szobájában sebes lépések
közti járásban telt el. A vacsora legtöbbször folytonos munka közt találta, mely után
ismét, csaknem kivétel nélkül, mindig és legörömestebb dolgozott egész nap az éj legkésőbb órájáig, rendesen éjfél utánig; de ha munkái megszaporodtak, vagy fáradhatatlan tűzszorgalma hajtá, egész hajnalig."
*

Faluja s a „poétái hely", ahol élt, Kölcsey számára nem volt irodalmi téma. A Tisza-part „reggeli gyönyörűségéiről Bessenyei, a folyó szilajkodásáról Petőfi költött
verset; a szatmári falvak általános képét egy kecskeméti poéta, Mátyási József rajzolta
meg, amikor 1791-ben átutazott a megyén:
Nem láttam ott magos kőépületeket,
Melyek az essőben áztatnak fejeket.
Egy fatorony gunnyaszt a falu-középen,
Azt is egy ijedt tyúk átrepülné szépen...
Mindenütt a templom a legszebb épület,
Pedig az is igen együgyű készület.
Kölcsey verseiben hazája tájai nem jelennek meg. Lírai helyszíneinek alig vannak
látható elemei, csak kiterjedésük van, megannyi üres tér, mely a lég szüntelen mozgásainak - szélnek, viharnak, Kölcsey költészete makacsul ismétlődő vezérmotívumainak ad helyet: Keletről lágy szellők... Nyúgoti fenyvek alól szél... Esti szél leng... Éjnek bús
szele... Téli szél... Támadván őszi szél... Szél kele most, mint sír szele kél... Szél nyög
epedve... Esti szél nyögése... Nyög az estveli szél... Mért nyög, miért az esti szél... Csattog, süvölt a szél... Ablakom tábláján csattog a szél... Éjszak bús szele dúlva süvölt...
Csapongva zúg a szél... Szélvész mérge tépi lengő vitorládat... Szélvész között, zúgó habon... Gyakor szélvész... Zúg mint az orkán... Haragos vihar éje... Dúlván mint fergeteg... Vészek körítik homlokát... Vész támad... Vészek árján hányatom... Mennyi vész
fog dörgő fellegében üldözni téged... Elsujtád villámidat dörgő fellegedben... Az égi tűz
villámcsapási... Zúg csapása villámának... Vergődöm én és küzdöm a szelekkel... Visszahanyatlik küzdése közt s légi szeleknek játéka leszen...
Kölcsey olyan esztétikai ideált követett, melynek nem volt szüksége valóságos
színekre; költészete abból építkezik, ami általános és örök: szirt, bérc, berek; s ha szél6

járta tájain egyáltalán kirajzolódik valami látvány, az nem lehet más, mint egy-egy romantikus nemzeti düledék: Husztnak romvára, a cégényi monostor omladozó sziluettje, kőhalom, hol vár állott egykor...
Nem jelennek meg Kölcsey költészetében a népélet alakjai sem, noha jobbágyai
körében élt. Nincs Szilaj Pistája és Panyó Pannija, nincs kisbérese és vén gulyása, mint
Petőfinek, Aranynak; ezek ideje az ő korában még nem érkezett el. A népköltészetre
már fiatalon fölfigyelt; tizennyolc évesen lefordított egy népéneket - latinból, mert ez
perui indián ének volt, egy útleírásban találta. Később elsőként jelentette ki, hogy
„a való nemzeti poézis eredeti szikráját a köznépi dalokban kell nyomozni", s a Hymnus írása idején a magyar parasztdal „tónját" próbálgatta. „Nehezebb stúdiumom egész
életemben nem vala..." Talán könnyebben ment volna, ha többet forgolódik faluja
népe közt.
Szatmár földje a folklór terülj-asztala volt, még századunk harmincas éveiben is,
amikor Luby Margit - Kölcsey rokonságának leszármazottja - gyűjtötte ott a néphagyományokat, szokást, babonát, egyebet. „A csekei Mándiné gyerekének a fürdővizét lopták el. Annak az útján rontották meg a fiút siketnémává. Azt mondta az
anyja, hogy menten meggyógyult volna a gyerek, ha látatlan-tudatlan kilenc vízimalom
száraz kereke alól hozott tiszta vízben megfürdethette volna." A csekei asszonyok ajkán virágzottak azok a népi imák (ráolvasások), melyekkel később Erdélyi Zsuzsanna
csinált szenzációt.
Elindula szűz Mária az o anyjával a jeruzsálemi kertbe.
Vivén Jézust az ölében, három szentekkel összetanálkozik.
Öleiék, csókolák.
Vivén Jézust a Jordán vizéhez, megmosá
A vizet öntépiros márvánkőre.
Úgy használjon néked az én reád való olvasásom,
Mint a mi Úrunknak a Jordán vizében való megmosdása.
Vajon miként alakult volna Kölcsey költészete, ha perui ének helyett faluja népi
imáinak archaikus ragyogására figyel? De ne kívánjunk tőle idő előttit, lehetetlent.
Nehéz is volna elképzelni őt gyűjtőfüzettel, amint öreg anyókák titokzatos mormolását jegyezgeti, vagy szérűjén a munka szünetében robotosaival anekdotázik, vagy elvonul a kazlak alá dalos ajkú jobbágylányokkal hancúrozni. Elég az, hogy a népdalt ő
már „parasztdalának nevezte - mint sokkal később Bartók...
A félszemű és félszeg férfi nem vegyült el a nép között, vele a szükségesnél többet
aligha érintkezett; „volt egész év, hogy az udvarról nem mentem ki" - írta. A nép pedig alkalmasint úgy tekintett rá, mint valami csodabogárra. Szobájának ablaka sokszor
hajnalig világos; ugyan mit csinál ott az uraság, aligha valami rendes dolgot, gondolhatták a falusiak. Egy korabeli naplóíró, Gáspár János, a parasztok közt keringő „mendemondák"-at jegyzett fel: Kölcsey rossz szellemekkel társalkodott, istent nem ismert,
hisz templomba sem járt.
Kölcsey és jobbágyai közt feszült volt a viszony. Amikor 1837-ben a költő és
unokatestvére közt birtokrendezésre került sor, a csekeiek sérelmesnek tartották, az
irigy rokon bujtogatta is őket, a parasztok legázolták Kölcsey vetéseit, csaknem tízezer
forintnyi horribilis kárt okoztak, a bíróság nem szolgáltatott elégtételt a károsultnak,
beérte azzal, hogy egy tucat jobbágyot vasra veretett.
+

7

Cseke, melynek vidékéről a kortársak versengve festettek idilli képet, Kölcsey
számára „nyomorult falu", sárfészek, torzsalkodás üszkösödő parazsa - nekünk szent
hely. Kölcsey itt írta a Hymnusi és még félszáz versét, fő műveket is, mint a Vanitatum
vanitas, a Zsarnok, A Szabadsághoz, itt írta legfontosabb esszéit, a Nemzeti hagyományokéi, a Mohácsot. Itt formálódtak azok a gondolatai, melyek szavakba öntve a nagykárolyi megyegyűlés, majd a pozsonyi diaeta termében visszhangoztak. Mert a csekei
kunyhók, ha nem jelentek is meg költészetében, állandó tárgyat és célt adtak a gondolkodónak, a politikusnak. „Azt hiszed talán, hogy a város, melynek szerelmeért Themistokles mérget ivott, márványoszlopokon nyúgovék, s félisteneket számlált lakosaiban? Azt hiszed talán, hogy az omladékok, melyekért a száműzött Camill harcolni
visszatért, a mostani Róma omladékaihoz hasonlók valának? s hogy már akkor a Kapitolium a földkerekség történeteinek tanúja volt? Kunyhó körül küzdének s hullának
a hősek... s mi tiltja e kor embereit hasonlóra törekedniek...?" Kunyhók körül, kunyhók lakóiért küzdött Kölcsey. „Azon tizenhétezer s egynéhány száz zsellér lakos, kertész s több ilyenek közt, kik ezen nemes megye kebelében találtatnak, több mint
háromezer lakik idegen fedél alatt; de bizonyosan többre lehet tenni azoknak számát,
kik sem földet, sem marhát nem bírván, élteknek nagyobb részében kenyeret nem süthetnek, hanem a legkisebb darabot, mellyel éhségeket valaha enyhítették, napszámos
munka által idegen kezekből nyerik meg." A reformkor vezéreszméje, az érdekegyesítés - annak fölismerése, hogy az országot elmaradott és alávetett helyzetéből csak nemes és jobbágy (a jogokban és szabadságban részesített jobbágy) közös erőfeszítése vezetheti ki - az érdekegyesítés csekei gondolat, Kölcsey eszméje. A szót magát Kossuth
fogalmazta meg, történeti és erkölcsi igazolását már előbb Kölcsey: „Hol a paloták
urának őse győzött vagy halt, ott győzött és halt a kunyhók lakójának őse is... a nemzet és haza nevében mindenki osztozik." Az érdekegyesítés megvalósításának sürgősségére a leghatásosabb érveléssel Kölcsey figyelmeztetett: „Gondoljuk meg: nálunk az
arisztokrácia tagjai legnagyobb részben falukon, az adózók közt elszórva laknak, s ki
az, aki még most is borzadva ne tekintene vissza a kolera évére, midőn némely megyékből a legrettenetesebb tettek híre az egész országot keresztül rázá! Felszólítom
a kormányt: ily esetekben mi a mód, mely által bennünket megoltalmazand? Talán hóhérpallos és kötél?! mik a bűnösök ellen fordíttatnak. Nyomorúk eszközök! Mert ezek
semmivé tehetnek ugyan egyes életet; de itt nem egyes emberekről van szó; itt azon
halhatatlan, hódíthatatlan szellemrül van, mely századok óta, most lánggal lobogva,
majd hamu alatt emésztődve ég; s ezt nem zabolázza meg félelem, nem győzi le hatalom; ezt csak megszelidíteni lehet. Nem egyébbel pedig, csak oly közös érdekkel, mely
a társaság [=társadalom] tagjait egyformán kösse a hazához; s ez érdek csupán két szó:
szabadság és tulajdon."
A nevezetes beszéd szónokára Kossuth így emlékezett: „A tiszai követek asztalánál egy férfi állott, kinek halk szózata szent pietás ihletésekint rezgett végig a csontvelőkön. És e férfiú, megyéjének dísze, büszkesége, nemzetének tölgy- s borostyánkoszorús kedveltje volt. Egy erős lélek, töredékeny test láncai között. Tar agyát őszbe
vegyült kevés hajszálak lengték körül, színtelen arcán ezernyi virasztott éjnek tikkadtsága ült, egyetlen szemében a nemzet minden múlt s jövő bánata tükrözött, szava
tompa, mély és érctelen, mint egy síri hang, melynek monoton egyformasága csak ritkán, csak az indulat legfőbb hevében szállongott alá, és lőn még tompább, még érctelenebb, még síriasabb, mikor aztán ökölbe szorított jobbját emelve a rámeresztett szemek előtt úgy állott, mint egy túlvilági lény..."
8

Megyéje nem értette meg Kölcsey intését. Olyan országgyűlési szavazatot követelt
tőle, melyet nem vállalhatott, inkább lemondott a követségről. Utolsó beszédében öszszefoglalta törekvéseit: „Jelszavaink valának: haza és haladás. Azok, akik a haladás helyett maradást akarnak, gondolják meg: miképpen a maradás szónak több jelentése
van. Korszerinti haladás épen maradást hoz magával; veszteg maradás következése pedig
senyvedés. Isten őrizze meg e nemzetet minden gonosztól; isten virassza fel e nemzetre
a teljes felvirágzat szép napját!" Kossuth gyászkeretes újsággal, az ifjúság feketeszalagos
kalapokkal és hevenyészett verssel búcsúzott a távozó követtől.
Duna, vized miért oly keserű,
Medred miért van tele?
Mert Pozsonynál sok keserű könyű
Hullott abba bele,
Melyet a hon nagyjai pergettek,
Hogy Kölcsey nem marad követnek.
A csekei parasztok nem sokat hallhattak róla, hogy a diaetán uruk miként emelt
szót érettük, idővel mégis megértették valahogyan, hogy az a különc férfi az ő emberük volt. Legendákat a nép csak legnagyobbjairól mond, azokról, akiket a szívébe
fogadott: Rákócziról, Kossuthról, Petőfiről - és a csekei költőről. Annak idején azt rebesgették: nem halt meg, üres koporsót temettek el, ő maga Wesselényivel Bécsbe menekült. Dehogy menekült, beszélik mai öregek, inkább elrejtőzött a titkos alagútban
(melynek nyomaira századunk hatvanas éveiben bukkantak, amikor az egykori Kölcsey-kúria telkén a művelődési házat alapozták). Oda járogatott le titkos leveleket írni,
meg is találták a tintatartóját - mint Rákócziét a szomszéd Beregben. A vasas németek,
talpig vaspáncélban, folyton szimatoltak körülötte. A sírból is kiásatták, iratokat kerestek, hogy rábizonyíthassák a felségárulást. Nem is természetes halállal halt meg, hanem méregtől, haldoklás közben ezért habzott a szája. De az is lehet, hogy öngyilkos
lett, amikor rátört a huszonnégy vasas német. Hiába verette lovára fordítva a patkót...
Petőfi meglátogatta Kölcsey sírját. „Halmánál nincs kőszobor, még csak fejfa
sincs, melyre neve volna fölírva; de nincs is rá szükség, mert az oda lépő vándornak
szívdobogása megmondja, ki van ott eltemetve. Csendes e táj; a városok, a nagyvilág
zaja nem hangzik idáig. A nagy férfi sírja körül csak a szellő rezgeti a tövisbokrokat,
a tövisbokrok virágain vadméhek donganak, s távol az andalgó Tisza halkan mormolja
dalát, hogy a koporsónak álmát meg ne zavarja."
Csendes táj, különös temető, ősvilág szigete, pogány jelet állít a csontok fölé, csónak alakú fatörzset, emberarc-rovással - e csöndes temetőben pihen a szatmári adózó
nép, s pihen vele, megengesztelve, parasztjaival a költő. Nem úgy, mint két megyével
odébb a másik földesúr, a másik költő, aki holtan is tartózkodó magányba vonult a széphalmi domboldalon. Ez itt Csekén, új nemzedéknek tagja, már meglelte, holtában legalább, hazáját. Nyugszik, pihen, faluja temetőjének közepén, tetemőrző bálványok között, törzse nyugvóhelyén a törzsfő.

9

Az első magyar lexikon cikke Kölcseyről
Kölcsey (Kölesei) Ferenc, a Magyar Tudós Társaság vidéki rendes tagja a nyelvtudomány osztályában, régi jeles nemes nemzetség ivadéka, szül. aug. 8. 1790, Sződemeterben, Közép-Szolnok vármegyében, Erdélyben; a debreceni reform, kollégiumban
tanult. Már ekkor sajátjává tevé az ókor két klasszikus nyelvét, s az újabbak közül
a franciát s a németet. Filozófusok és költők levének kedvenc stúdiuma; s már itt tőn
néhány próbát a lírai s drámai költészetben. Kazinczy megnyeré a tizenhét éves ifjút az
ő oskolájának, s nyelvvel bánásmódjának új irányt ada. Az 1809. esztendőt mint jegyzője a királyi táblának Pesten tölté, hol d. Horvát Istvánnal, Vitkoviccsal s Szemerével
azon szép barátsági szövetséget kötötte, mely utóbb az ő elkülönzött s szenvedésekkel
bővelkedő életét némüleg édesíté, s őt a literatúrai munkálódásban megtartá. Első költeményei Horvát Dámák kalendáriomában s az Erdélyi Muséumban nyomattattak ki.
1814. meglátogatá barátját, Szemerét, Pécelen, s itt írá a Mondolat elleni szatíráját, mely
az ő tudta nélkül s hibásan adatott ki Pesten (1815 dec.). Jeles volt e munka, de a nagyközönség nem úgy fogadá, mint reménylhető vala; sőt ellenségei támadtak miatta
Kölcseynek, kiknek száma még inkább nevekedett, midőn ő 1817. a Tudományos Gyűjteményben, Csokonai-, Kis- és Berzsenyiről szabadlelkűleg kimondá ítéletét. Ez a körülmény, s hogy Berzsenyi feletti kritikájából a szerkeztető nagyon sokat kitörült,
a kritikai toll letételére bírá, noha a nevezett folyóirat szerkeztetőjétől több ízben felszólítaték, bírálna meg minden ó és újabb időbeli magyar költőt. Most ellenben az
újabb folyóiratokba adott költészeti munkákat (balladákat, románcokat, dalokat és
epigrammákat, az Aurorába, Hebébe, Aspasióba és a Koszorúba), melyek a mívelt olvasót
csudálatra bírák. 1826. ismét magához hívá Szemere, s reá bírá, hogy egy kritikai időszak-irat kiadásában lenne segédtársa. így támadt az Elet és Literatura, mely Kölcseynek
számos filozófiai és esztétiko-kritikai darabjai által legnagyobb értéket nyere, s Kölcseyt Magyarország legelső művészeti filozófusának bélyegezi. Kölcsey egyéb munkái
közt el nem mulaszthatjuk említeni Homér Iliászának fordítását, mely őt a lenyomatott
próbáról ítélve (Első ének: Minerva, 1826. 3. negyed) kétségkívül a legjelesebb fordítók
sorába is helyezi. Az Elet és Literatura köteteiben sok történeti-politikai, filozófiai és
kritikai munka jelent meg tőle. Literatúrai levelei Döbrenteihez (Elet és Literatura,
2. kötet) igen érdekesek, főleg személyességének hív rajzolása miatt. - 1827. ismét visszatért Szatmár vármegyébe, ahol 1829. tiszteletbeli főjegyző lőn. 1830. nov. 17. a Magyar
Tudós Társaság igazgatósága által a nyelvtudomány osztályába vidéki rendes tagnak
választaték. Az 1832. kezdődött országgyűlésre Szatmár vármegye által követnek
küldeték, ott pedig egyszersmind kerületi jegyzőnek választaték. Munkáit kiadja barátja,
Szemere Pál. Az első kötet, mely verseit foglalja magában, már megjelent (Pest, 1832).
(Közhasznú Esmeretek Tára, 1833)
Két kritikusi vélemény, melyet Kölcsey olvashatott: az első és az utolsó
Ungvámémeti Tóth László
Virág, Kazinczy, Kisfaludi, Berzsenyi, Kis János, Szemere, Kölcsey, kiknek költeményeikben a műveltebb olvasóközönség gyönyörködik, nemcsak költők, hanem
tudósak is, kik tudományokat s jobb izlésöket egyik s másik holt vagy élő nyelvnek
köszönik.
(Tudományos Gyűjtemény, 1818)
10

Sasku Károly
Sokan írtak és írnak lantosdalokat, de Schillert a lángészben, Kölcseyt az érzelemben s a virtus iránt lángoló gerjedelemben senki utol nem érte. Kölcseynél senki még
eddig a költészet célját jobban nem értette; ő virtust hirdet, s romlott az, ki munkái olvasása után a virtus szerelmére föl nem gyúlad.
(Az okoskodás és költészet tudománya a szép tudományok ismertetésével, 1836)

Papp Endre, Kölcsey jurátusa
Kölcsey szónoknak született, neki szónokszékre vala szüksége; a dal szelidítő hatalma helyett az élet fegyverére; s azt most a művészet terén találta. Elfoglalta határozott elvekkel, hajthatlan jellemmel. Ingottak az előítéletek, jajveszékeltek az áltekintélyek, szinte sírt mérgében az orthodoxia, midőn a szépnek, jónak és valónak ezen
bátor tribunusa fellépett kritikáival; együtt volt azokban mélység és magasság; a setétségnek egész tábora kardot köszörült ellene; de őt semmi nem akasztá meg útjában.
E téren egyetlenegy volt irodalmunkban, s az idők szerencséjeül tarthatjuk megjelenését. A szónok fegyverével, egy országlár bölcsességével s a tudós mélyértelműségével
hódító szerepet vitt, és hatalommá tette magát, olyannyira, hogy egy évtized után az
óság akkori egyik főfészkének, Debrecennek fiai magok vitték és rakták lábai elébe
bálványaikat, melyekért harcoltak az Úrnak népe ellen.
Ezen művészeti táborozása, melyet mívelődésünk és haladásunk érdekében, semmi kellemetlenséggel nem gondolva, oly szilárdul folytatott, egészen az a jelenés volt
irodalmunkban, ami volt később Széchenyi Hitele a politikai világban.
Pulszky Ferenc
Kölcseyt a nyár kezdete óta minden héten meglátogattam, tudtam, hogy szívesen
lát, mert érezte, hogy megértem eszmemenetét, s hogy szavait a legnagyobb tisztelettel
hallgatom. Tanulni akartam tőle, s ő szívesen tanított, észrevette, hogy nevelésem és
eddigi tapasztalataim inkább világpolgáriak, s azért újra meg újra kiemelte a hazafiságot
s nemzetiséget a világpolgári eszmék ellenében, hiszen csak ezekben találhatjuk fel
a biztos talajt, melyen fölemelkedhetünk, csak a haza szülőföldje adja meg azon erőt,
mellyel Anteuszként megbirkózhatunk bár Herkulessel is. Gyönyörű kerekded előadása, gondolatainak nemes emelkedettsége, egész lényének mélabús szelídsége mélyen
hatottak reám, ő magyarosított meg érzelmeimben, ezentúl naplómat s jegyzeteimet
magyar nyelven vittem.
Ormós Zsigmond, országgyűlési ifjú
Ma délután Kölcseynél valék. Sokáig múlattam nála, s mégis elmenetelemmel múlatásomat csak percnyinek gondoltam. Mi rövid lenne barátod élete, ha ezt szüntelen
Kölcseyvel élhetné. Kölcsey ember, kit bő tudomány, rendületlen igaz karakter bélyegez. Ő minden fontosb terjesztvények kezdője. Szónoki ékessége ritka, mit már maga
szóejtése által különösen kellemít. Büszke vala Róma Cicerójára. De büszkék lehetünk
mi is Kölcseynkre, mert ez a szónoki, a prózai tehetséggel költőit is párosít; s barátom,
költőit, mely szívből folyva szívhez ér, s ezt érzelemre gyullasztja. Arcvonalai, valahányszor ránézek, Catót juttatják eszembe, s nagy karaktere bélyegét viselik. Jobb sze11

mére nem lát, s balja is gyenge, mit gyakor könyűbe ázása bizonyít, homloka magas,
szabad, főtetője hajtalan, egész testalkata gyenge, mit melegnek a szokottnál is nagyobb
heve is annyira ellankaszt, hogy olykor országos ülésbe sem mehet. Sokat írhatnék
még Kölcseyről, de minek? Bármennyit is írjak, eleget sohasem irandok!
Obernyik Károly naplójából
1838. június 7.

Éppen most jövék ki Kölcseytől a sakkozásról. Nyertes valék.
Június 8.

Estve kint ülvén, a szigorú időre panaszolt Kölcsey, jobb ország felé vágyott, olyanforma felé, milyennek Athént írják, hol az éghajlat kellemes. Én erre azt mondám,
hogy a régi görögök kifejlődésére az éghajlatnak is nagy befolyása volt, mit ő helybenhagyott, de mindenek közt a demokráciát állítá annak okául. Mert hiszen, úgymond,
Görögország többi része bárdolatlan volt, hol majd mindenütt a legnagyobb arisztokrácia uralkodott.
Július 12.

Kölcseyvel beszélgeténk, először a történetről; előadá, miképp a história mennyire
szép, ha filozófiával vizsgálódunk körötte. Mennyire terjedhet még az emberi ismeret,
midőn az európai civilizáció, mely keletről terjedt nyugotra, az indusoktól görögökre,
rómaiakra, szüntelen közeledik a kínaihoz, mely mind eredetére, mind jellemére nézve
ezzel merőben ellenkezik. A gőzhajóknak bizonyosan nem kisebb, de nagyobb következései leendnek, mint a könyvnyomás feltalálásának. Csodálatos, hogy a kínaiaknál
szinte úgy van könyvnyomás, csakhogy nem mozgó betűkkel, mint szinte puskapor is
már rég időktől. Mágnestűjök is egészen különböző a miénktől, s ők nem is északot,
hanem delet nézik. - A földön kiterjedett s mindinkább terjedő kereskedés más alakot
adand a világnak, meg fogja az arisztokratizmust törni.
Kölcsey Antónia
Augusztus 15-én, azután való nap, midőn báró Wesselényi elment, kedves elhunyt bátyám Fejérgyarmatra valamely repositionális per eligazítása végett utazott,
s az útba eső jővén rája, megázott, s Gyarmatra érkezvén oly rosszul érzé magát, hogy
kéntelen volt ágyba feküdni, s igen nehezen végezheté elnöki hivatalát. Másnap hazaérkeztekor könnyebben volt, de szombaton - ismét másnap - igen nagy fő- és gyomorfájdalmat érze, előbb fázással, később hőséggel kisérve; azonban ekkor még előadhatá s pedig tréfásan - gyarmati repositióját, s nagy örömünkre meglehetős vidáman beszélgete velünk. Vasárnap ismét felkelt, s gyengeségét kivéve jól érzé magát, olvashatott is
- ez vala utolsó olvasása! - nyájasan, sőt nevetve beszélt velünk. Hétfőn rosszabbul
lett, s igen panaszkodott fej- s gyomorfájdalmiról s rendkívüli gyengeségéről. Mindnyájan azt hivénk, hogy harmadnapos hideglelése van, s javasiánk neki orvost hozatni,
de sohase volt bizodalma az orvosi tudományban, s most is a természetre akará magát
bízni. Gondolatai az éjjel igen hevesek valának, s őt igen nyugtalaníták. Kedden megint
ágyban s nagyon elgyengülve lelénk, bennünket szokott szívességével fogada, s elbeszéllé, hogy orvos volt nála, ki betegségét hamar elmúlónak mondá, s ki néhány
orvosi szert tanácsla neki, melyekért ő már el is küldött. Panaszkodott szomjúsága
12

felől, s ivott is néhány csepp igen hideg vizet, s karjait is mosatá szinte hideg vízzel.
Szerdán oly rosszul érzé magát, hogy Tamásy doktort elhozatá, ki betegségét igen
veszélyesnek mondá. „Apollónak mondom, ha kigyógyít" - szólla neki a kedves elköltözött, mert már kezde reménye az élethez tűnni. Ez éjjeltől fogva többé nem volt magánál. Rokonit már nem ismérte. Minden lehető próbák elővétettek most a kedves élet
megtartására, de hasztalan. Pénteken, augusztus 24-én reggel tíz órakor kimúlt az.
Kossuth Lajos levele a börtönből
Kölcsey meghalt? Miért nem inkább én? Miért nem inkább száz ilyen, mint én?
kinek hamvait legföllebb csak családi könnyek áztatnák, de üresen hagyott helyét
nemzetben, emberiségben kipótolni oly könnyű; miért éppen ő, az egyetlen, a kipótolhatatlan? - Oly socratesi bölcsesség s oly roppant tudomány oly igénytelenséggel,
oly catói karakter annyi szerénységgel, oly meleg emberszeretet, oly minden emberi
salaktól tiszta szellemiség és személyesített erény oly gyermeki szelídséggel - mikor
volt, hol van s mikor lesz? Őneki homlokát ugyan már éltében a halhatatlanság koszorúja övedzé; mert a Kölcsey név tisztelve lesz, míg magyar lesz; de csak mi, a szerénynek meghittebb barátai tudjuk, mit vesztett a tudós világ azzal, hogy még tíz-tizenöt
évet nem élt. A munkáknak, melyekre - mint szerette mondani - eddigi egész élete
csak előkészülő iskola volt, ezeknek nem létesülhetése nem nemzeti, hanem európai
veszteség. - És én, én minő barátomat veszítettem! Isten! be súlyosan fekszik ostorozó
kezed mirajtunk.
Ney Ferenc, nevelő Sztáray Albert grófnál
Ebéd vége felé hazafias meghatottsággal említém föl az újságlapban aznap délelőttjén olvasott ama rendítő hírt, hogy augusztus 24-én meghalt Kölcsey Ferenc.
Talán inkább azt tartottam volna lehetőnek, hogy megrendül e percben a föld,
s mi mindnyájan a várkastély romjai alá temetkezünk, mint azt a keserű s a legmélyebb
megvetés hangján kiejtett szót, mely mint lesújtó dörrenet elkábítá fülemet: „Megdöglött végre az a kutya, az a Marat!"
Tehát ezt érdemié oly lélek, oly szellem, mint Kölcsey vala?
Vörösmarty Mihály a Kisfaludy Társaság nevében
Alig múlt éve, hogy Kölcsey, házi és nyilvános életben s a literatúra szellemdús
világában, a szerénységnek és jelességnek oly ritka vegyületével szemünk előtt állott;
még többnyire életben, kik a magas lelkesedésű szónokot, a buzgó tisztviselőt, a legnemesb barátot, a gyermekileg szelíd embert, a költőt és bölcset egyszersmind, ismerték s ismervén csodálni, s mi ennél sokkal több, tisztelni és szeretni voltak kénytelenek, kiket értelmi s érzelmi tisztaságának varázsa lekötött: ki akarná őt elfelejteni?
ki nem akarná megörökíteni a nevet, melyhez a legszentebb emberi s polgári erények,
a legfényesebb szellemi tulajdonok valának kapcsolva? És mégis titkolhatlan fájdalommal kell megvallanunk, hogy az emberek közsorsa őt is utolérte: Kölcsey, annyi érdemnek, oly sok jelességeinek kíséretében is csaknem felejtve lőn.
A világ oly zajos, oly roppant, az örök rombolás s teremtés munkáival annyira elfoglalt, hogy nagyszerű mozgásai nem engednek megállapodni a sírnál, melyben
13

a hon s emberiség jobbjai nyugosznak; az élet, sürgető gondjai- s talán örömeivel a jelennek, kilátásaival s aggodalmaival a jövőnek, nem hagy egész lélekkel eszmélni a múltra,
ha szinte legkedvesebbünk lett volna is, mit annak örvénye besodort. Kölcsey, tiszta
elméje világával, érzelmei szent hevével megszűnt emlékeztetni bennünket arra, hogy
ha dicsőbbet, mint ő, számosat látott is a világ, de léleknemességre hozzá hasonló kevés
van a földön; s mi általadók magunkat a sorsnak, mely ránk e csapást intézte, által
a tompa merengésnek, mely a téríthetlen veszteséget kísérni szokta. Ideje, hogy e merengésből fölébredjünk, ideje, hogy a múlandósággal megvíjjunk a férfiúért, kit oly méltó
fájdalom kísére sírjába.
Amit Kölcsey ön-halhatlanítására tehetett, megtevé, noha alig felét annak, amit
lelke fiatalsága- s nagy készültségénél fogva tőle várni jogosítva valánk; munkái tanúk
egy felsőbb ihletű lélek felől, teljesek a bölcsnek és költőnek világos gondolatjais mély érzelmeivel, másfelől a nem kevésbé tiszta és hév kebel ömlengéseivel. De hol van
letéve azon szép tulajdonok emléke, melyek saját személyességétől nyerének életet?
Olvashatjuk értekezéseit, beszédeit, költeményeit; de megnémult az ajak, mely azokat
mondá; az arc, melyen ezek szelídsége kifejezve volt, a föld méhében hamvad. Nekünk
látni kell még valamit ezekből, felidéznünk a halottat elhamvadásából, képének, ha
csak árnyát is, bírnunk kell, hogy vigasztalódjunk; általadnunk a jövő kor nemzedékeinek, hogy lelkesedjenek, midőn egy kitűnő elődöt a hála s hűség kezeitől megtisztelve
látnak. Ez az, miért a magyar közönséghez, a nemzet minden rendű fiai- s lányaihoz
felszólalunk: őket illeti minél számosabban járulni a vállalathoz, mely Kölcsey emlékezetének megörökítésére indíttatik. Megbántanók a dicsőültnek hamvait, ha a mondottakhoz kérelmet kapcsolnánk; csak alkalmat és módot akarunk nyújtani, hogy e célra
ki-ki saját érzelmei szerint adózhassék. Mi csak kezdői leszünk e vállalatnak, s magas
örömünkül leend, ha a jeles honfinak, tisztelt és szeretett barátunknak e végszolgálatot
illőn megtehettük.
Oszintessy, a Századunk álnevű szerzője
Túlságai közé hazánknak tartozik leginkább azon terv is, hogy Kölcseynek emlék emeltessék. Erről volt szó már egyházi értekezésekben is. Akkor Kölcsey baráti azzal állottak elő: „de mortuis aut bene, aut nihil". Már hiszen én sem akarok Kölcseyről
rosszat mondani; de meg akarom mutatni, hogy ő emlékre sohasem volt érdemes,
s nem is lesz. Azt mondják baráti: „emléket kell emelni Kölcseynek, mert jó polgár, igaz
barát volt"; dehát tizenkét millió ember között hány igaz barát és jó polgár vagyon?
hát azoknak mindnyájoknak kell emléket emelni? Azt mondják: „Kölcseynek emléket
kell emelni, mert jeles követ volt"; dehát hány jeles követ volt már a világon? hát
azoknak miért nem emelünk emléket, csupán csak Kölcseynek? Azt mondják továbbá:
„emléket Kölcseynek, mert nagy tudós és író volt". Kérdem ugyan: vájjon nagyobb
volt-e Kisfaludynál, Kazinczynál, Virágnál, Verseghynél s több másoknál? mégis mindegyik nem kap emléket; miért hát Kölcseynek az emlék? Ugyan hazámfiai, az istenért,
ne tegyük magunkat az egész világ előtt nevetségessé! Hiszen hősi tekintetben nem volt
Kölcsey Napóleon vagy Mátyás király; literátori tekintetben nem volt se Schiller se
Wieland; művészi tekintetben nem volt se Rafael, se Canova, se Paganini vagy Liszt...
Sokkal jobb volna azon pénzt, mi ezen emlékre bejött, Mátyás szobrára fordítani, vagy
azt az árváknak, özvegyeknek, szűkölködőknek vagy szegényeknek adni.
14

Gáspár János naplójából
1841. augusztus 18.

Csekén vagyok, a nemzet Mekkájában, hol Kölcsey elszigetelt magányában élt...
Augusztus 19.

Némán vonultunk el a nagy utcán, három rokon Kölcsey kapuja előtt, kikből
csak egyiknek egy kedves lánya méltó a megdicsőülthez, mint mondják, Kölcsey szelleme e hölgyre szállt örökül, s én igen sajnálom, hogy nem leheték szerencsés láthatni... Az utca s így a falu végéhez közel áll egy csinos ízlésű úriak, jólét-eláruló külsővel:
ez a Kölcsey volt - s jelenleg árvái laka. Még mind dobogó szívvel közeledtem, s midőn
az előcsarnoknál lennénk, éppen jön ki az ajtón egy tizenhat-tizenhét éves kellemesképű ifjú, hosszúdad, gyöngén halvány ábrázat, nagy kék szemek s tartózkodó léptekkel. Ez ifjú Kálmán, gondolám magamban, s azonnal kérdém is: „Nem Kölcsey
Kálmánhoz van szerencsénk?" Igent felelt, s mi mondván jövetelünk okát, „Nagyon
örvendek, rögtön bé is jelentem édesanyámnak". Mi egy-két percig merengénk a nagy
ebédteremben, s ím nyílik a jobbsó szárny ajtaja, kilép egy földig gyászba öltözött középkorú és középtermetű, bánatosképű némber. Tisztelettel járulva a méltó fájdalomhoz, mondám, mi sajgó érzés hozott minket ide a kis hazából, s mi szent polgár-búcsú
s mi határtalan tisztelet bírt rá háborítani a szenvedőt, megújítni a sebeket... azért egy
percnyi tolakodásunkért engedje meg... oh, mi szívünkből osztozunk a nemzet bánatában! A hölgy leereszkedő keggyel fogadott, s legelőbb is az épület balszárnyába vezetett, a szobába, hol a nagy férfi élt, dolgozott, szenvedett.
A szoba még sok tekintetben úgy áll, mint halálakor: az íróasztal, melyen keserű
könnyek közt amaz örökéletű művek születtek; a köntösök egy fogason, melyek oly
bús kebelt fődének; a székek, pamlag, ott áll a nagybecsű könyvtár, válogatott hellén,
római, angol, fransz, német és magyar remekírókból, mert ő híven megtartá Kálmánnak adott intését: ne könnyen végy kezedbe oly művet, mely a zseni lángjegyét homlokán nem hordja, s mint az üres beszédű társalgót, úgy kerüld a tartalmatlan könyvet... E szép könyvtár a Kálmán öröke.

PAPP

ENDRE

Kölcsey sírjánál. Apotheosis
(Részlet)
SZELLEM

Sírhalmok közt,
Mellyeknek emlékét
Elhozza mindenik tavasz,
És elragadja minden ősz,
Bús vándor, mit keressz?
VÁNDOR

Egy nevet keresek.

15

SZELLEM

Név nincsen itt... csak por.
VÁNDOR

Port keresek tehát,
Ha úgy akarod,
De mellynek neve más,
Mint a fold porának.
SZELLEM

Te szentséget keressz.
VÁNDOR

Amit keresek én,
Egy név, néhány betű,
De mellynek értelme:
Haza s emberiség.
SZELLEM

Itt nyugszik Kölcsey.
VÁNDOR

Itt, a közporok közt!...
CZUCZOR

GERGELY

Kölcsey Ferenc sírjánál
Kölcsey szunnyadoz itt, ki, míg élt, virraszta hónáért
És ébreszte magyart lánglobogásu dala.
Szenv és munkatürés volt élete, sejtelem inté
Végre szivét egy szebb nemzeti élet elé.
Csendben járd körül e sírt, óh utas, édes az álom
Enyhült fájdalom és zsenge remények után.
VÖRÖSMARTY

MIHÁLY

Kölcsey
Meg ne ijedjetek, a hazaföldnek szíve dobog fel:
Kölcsey sírjától keble örökre sebes.

16

