A TISZATÁJ DIÁKMELLÉKLETE
1997. MÁJUS

44. SZÁM

VADAI ISTVÁN

Tandori Dezső:
Halottas urna két füle
e. e. cummings magángyűjteményéből
)
(

Tandori Dezső verse az Egy talált tárgy megtisztítása című kötetben jelent meg először 1973ban (a költő 1969-ben készítette). Azóta válogatott versgyűjteményekbe is bekerült (A becsomagolt vízpart, 1987; Vigyázz magadra, ne törődj velem, 1989), mutatva, hogy nem esetleges, egyszeri,
felejthetően ötletszerű alkotás, hanem az életmű
vállalt, a szerző által is fontosnak gondolt darabja.
A hosszú cím és a két jelből álló versszöveg
elsőre talányosnak, rejtvényszerűnek tűnik. Az
1973-as kötet éppen ezektől a talányos daraboktól
híresült el. Ha az egyetemen irodalomelméleti bevezető előadáson azt kell bemutatni, hogy a műalkotás intencionális tárgy, azaz bármi műalkotásként szemlélhető, gyakran éppen az elemzendő
Tandori-vers a példa. Még ez is irodalom. Mintha
bizony a szokatlan versszöveg eleve azt jelentené:
ennek aztán végképp semmi értelme! Vagy legalábbis azt: bármit jelenthet, azt jelenti, amit mögé
gondolok. Attól tartok, hogy a szerző személye
nélkül bajosan értjük meg jól a verset, az általa
megszabott értelmezési minimum elérése nélkül
üres belemagyarázás lesz az elemzésből. A lehető

TANDORI DEZSŐ
(*1938)

A záró tárójel és a táró
zárójel egymásalattisága;
de hát a nyitó jelről nem
feledhetjük, hogy zár,
és a záróról valami
vigaszt sejtet, hogy nyit.
Nem akarom jobban
konkretizálni a dolgot...

legrosszabb persze, ha elutasítjuk a műalkotást, mintha bizony az értelmező
előítéletei szabnák meg azt, hogy mi a költészet.
Az 1973-as Tandori-kötet megjelenése után egyik kritikusa, Tarján Tamás
kissé furcsa módon reagált a Kortárs hasábjain: „Tandori Dezső második kötetét (Egy talált tárgy megtisztítása) föllapozva első reakciónk a megdöbbenés és
a kínos nevetés. Sportújság-részlet. Sakk-képletek. Nap-Hold-kelte-óra-perc. Szótár-részlet. Ábécé. Már az sem – üres oldal: A gyalog lépésének jelölhetetlensége
osztatlan mezőn. Még a modern költészetben járatos olvasó is levegő után kapkod.” Kissé furcsa ez a levegő után kapkodás, ha arra gondolunk, hogy Tarján
Tamás azóta Egy tiszta tárgy találgatása címmel jelentetett meg elemzéskötetet,
melyben épp Tandori ezen verseit csodálja meg nagy-nagy tisztelettel.
A modern költészetben jártas olvasónak egyáltalán nincsen oka megdöbbenésre, sem kínos nevetésre. Annak az ideje már régen elmúlt. Kassák versét,
a Mesterembereket Osvát Ernő azzal adta vissza: „Uram, ez nem vers, ez szekérdöcögés.” Szokatlannak, művészietlennek ítélte azt, ami avantgárd. Kassák
szóban forgó verséből idézhetjük: „De mi már távol vagyunk mindentől...”
A mai olvasó már régen elmúlt művészettörténeti korszakként emlegeti az avantgárdot. Kapkodhatott levegő után a szürrealizmus és a Dada idején az akkori
befogadó, a modern költészetben jártas olvasó már ismeri Tristan Tzara kiáltványát, látott már képverseket Apollinaire-től, Weöres Sándortól, klasszikusként emlegeti Marcel Duchamp talált tárgyait.
Duchamp nevével pedig Tandori kötetének címéig érkeztünk vissza. A cím
– és ez most nagyon fontos – idézet, József Attila Eszmélet című verséből: „Az
meglett ember... / ki tudja, hogy az életet / halálra ráadásul kapja / s mint talált tárgyat visszaadja...” A talált tárgy képzőművészeti kifejezés, olyan szobor,
tárgy, amit a művész készen talál. Ilyenkor is beszélhetünk azonban legalább
három lényeges alkotói mozzanatról: 1. A művész kiemeli a tárgyat eredeti
környezetéből, s megszünteti ezáltal a tárgy eredeti funkcióját. 2. Címmel látja
el, így új jelentéssel tölti fel a tárgyat. 3. Beilleszti egy új környezetbe, több más
mű közé, így új jelentéskörnyezetet biztosít, új kontextust teremt. Esetünkben
a költő úgy emelte a zárójeleket verssé, hogy 1. Megszüntette az eredeti funkciójukat, hiszen a költeményben nem fognak közre immár semmit, kifordítva
legfeljebb a mindenségre vonatkozhatnak. 2. Hozzájuk kapcsolt egy képi jelentést, a jelek „fülekké” váltak, s egyben valakinek, e. e. cummingsnak a tulajdonává is. 3. Az Egy talált tárgy megtisztítása című kötet részeként Tandori-versként funkcionálnak.
A megtisztítás a talált tárgy tulajdonba vételének költői mozdulata. A tárgy
eredeti tulajdonosa általában a háttérben marad, nem tudjuk, Duchamp palackszárítója, WC-csészéje kié volt korábban. Sőt, igen gyakori az olyan tárgyak
szoborrá avatása, ahol ez a kérdés fel sem merülhet, a szobrász sorozatterméket, kólásüveget, konzervdobozt talál, vagyis készterméket (ready made) állít ki.

2

Tandori esetében a korábbi tulajdonos jelölt, a cím külön felhívja a figyelmet,
hogy a talált zárójelek e. e. cummings magángyűjteményéből valók. Ez a mozzanat, akárcsak a kötet József Attilától kölcsönözött címe a hagyományhoz
való kapcsolódásra utal. Tandori tárgyai nem függetlenek a múlttól, tehát nem
egyszerűen avantgárd gesztus e tárgyak felmutatása.
Lehet e verset elemezni úgy is, hogy nem veszek tudomást a címében
megnevezett személyről. Ekkor a vers csupán a zárójelek alkotta rajzolattal
azonos, és két síkon közelíthető meg. Ha képként szemlélem, a két jel középpontosan szimmetrikus voltára figyelhetek, vagy arra, hogy a végletekig leegyszerűsített ábrát vizsgálok. Két jelet, két egyszerű íves vonalat. Mintha Kazimir
Malevics Fehér alapon fehér négyzetét figyelnénk, a vers üres, és éppen így,
szupermatista módon beszél a létezésről, illetve a nem-létről. Ha akarom, gondolatban kört rajzolhatok a két zárójel köré, és máris jin-jang jellé válik az
egész. Akár így, akár másképp próbálok azonban a rajz mögé látni, pusztán
képversként értelmezve nem juthatok el a vers jelentéséig, puszta találgatássá,
belemagyarázássá silányul minden kísérletem.
Egy másik megközelítés a címből indulhat, s még mindig e. e. cummings
személye nélkül tárgyalhatja az urnafüleket ábrázoló szöveget. Széles Klára
a Kortárs 1974. júniusi számában a következőképpen értelmezi a verset:
„A »Halottas urna...« például, a két zárójel rajzában felidézi az urna két
fülét. Eddig a »vicc«. De mivel líráról van szó, s nem rajzról, a tipográfia csupán járulékos, de nem véletlen járulék. Egyetlen analógia-láncreakció a »négy
sor«. Bezárul egy zárójel: ismeretlen szöveg, ismeretlen élet, ismeretlen ember
mögött; s megnyílik egy: hasonló előtt. Éppoly személytelen ez az írásjel, mint
a már személytelen, por alakú ember – aki oly mértékben nincs jelen, oly mértékben puszta hiányával tüntet, s e puszta hiány meghatározott, hangsúlytalan
hangsúlyozásával, hogy neve vagy névtelensége sincs. »E. E. Cummings« mint
»magángyűjtő« kap csak nevet. Tehát csupán annak a helynek tulajdonosa,
ahol a hajdani ember, illetve hűlt helye (porai), azaz csupán az azokat magába
rejtő urna van. Az urna, amely így tehát egy helynek a helye egy bizonyos helyen, s amely, mint ilyen szintén immár két fülére redukálódott; azaz pont azt
nem tartalmazza, amiért »urna«, azaz már nem csupán a hajdani hűlt helyének
hűlt helye, hanem önmagának mint urnának is csupán maradványa. (Mondhatnánk: a maradvány maradványai őrzőjének maradványa.) Pedig az urna már
önmagában is mint tagadás létezik. Léte, létrejötte: a lét tagadásából, a nemlét
létezéséből ered. S a paradoxon maga a vers: az ennyiszeresen hatványozott
nemlét már szenvedélytelenül is szenvedélyes, sőt szenvedélyt, létet irritáló lét.
Az ennyiszeres tagadás már nemcsak állítás, hanem állításokat hív ki. A fanyar
gunyorú grimasz: – ennyi egy ember – például két írásjelnyi (azaz: például egy
urnányi por, illetve még az sem stb.); már felkiáltójelnyi »közöny«. Ez a hang-

3

súlytalanság, ezen a fokon – súlyos. Az ennyire »személytelen« súly – már minden személynek, bármely személynek, legszemélyesebb súlya. Talán legsúlyosabb súlya is. ...S gombolyítható mindez tovább.”
Talán kiegészíthető ez a gondolatmenet annyival, hogy a zárójel nem csupán az urna fülének rajza, hanem önmagában is jelentéssel bír. Valamit zárójelbe tenni, annyit tesz, mint érvényteleníteni, vagy legalábbis a zárójel nélküli
szöveg alá rendelni. Olyankor használunk zárójelet, amikor mellékesen jegyzünk meg valamit, s a jelekkel azt jelöljük: mindaz, ami itt szerepel, csak kiegészítés. Ami zárójelek között van, más minőségű, múltidejű, elfeledett, értéktelen, talán soha többé el nem érhető.
A cím felől indulva a jelek „urnafül”-ként vannak jelen, a tipográfia felől
indulva „zárójel”-ként. E második értelmezés, a fordított sorrendű zárójelhasználat tűnik köznapibbnak. Kézenfekvő ötletnek tetszik, persze ettől még
szellemes ötlet. Olyan játék, amit még utánozni is érdemes.
Esterházy Péter Függő című regénye eredetileg a Mozgó Világban jelent
meg. A szöveg ugyanezzel a zárójeles trükkel indul, illetve ugyanígy fejeződik
be. Idézzük:
„)Elbeszélek, én, ez az „én” azonban nem koholt személy, hanem a regényíró,
dolgokban jártas, keserű, csalódott ember... [ ... ] távolból jövő zavaros kiáltások
törik meg ismét a csendet, téli bosszantás! téli bosszantás! téli bosszantás! téli
bosszantás!(”
A szögletes zárójelek közé persze oda kell képzelni a telejes Esterházy-regényt. Úgy működik itt ez a két zárójel, mintha a külvilág, a regényen kívüli
mindenség, a többi szöveg, a múlt és a jövendő lenne zárójelbe téve. Úgy működik ez a kifordított bezárás, mint a ketrec, nézőpont kérdése, hogy a majom
vagy az emberiség van kívül-belül.
A példa szemléletessé teszi a zárójeles trükk kétféle használata közötti különbséget. Ami Esterházynál a szöveg járulékos eleme, amire az értelmező
vagy hangsúlyt fektet, vagy nem, addig Tandorinál minden ezen múlik. Az
egyik estben ügyes író fogás, a másik estben a lényeget hordozó gesztus.
Tandorinál különös nyomatékot kap, hogy a zárójelek között nincsen semmi,
Esterházynál a regény ha nem is oltja ki, de gyengíti a hatást. Tandori verse
konstruktivista, hiszen anyagból, írásjelből építkezik, s maga a jel válik a közlés
tárgyává, Esterházynál a függőbeszéd áttételességét teszi még áttételesebbé.
Azt gondolhatnánk, hogy a két mű, a Tandori-vers és az Esterházy-regény
független egymástól, de nem így van. A Függő töméntelen mennyiségű (az első
két megjelenéskor még jelöletlen, a továbbiakban már jelölt) idézete között
ugyanis található Tandori-idézet is. Éppen az Egy talált tárgy megtisztítása című
kötetből való az alábbi, Esterházy által teljes terjedelmében idézett vers:

4

Kavafisz-haiku
Már fél három!
Milyen hamar
elmúlt egy év.
Ha a Függő (rejtett, vagy éppen felfedett módon) hivatkozik a szóban
forgó Tandori-kötetre, akkor nem tekinthető ettől függetlennek a regény indító-, illetve záró-mozzanata sem. A történetnek azonban még nincsen vége.
A Mozgó Világ-beli folyóiratközlést ugyanis Esterházy-kötet követte, a Bevezetés a szépirodalomba kötetsorozatán belül egy karcsú, kisalakú könyv. Ez
a fent bemutatott módon záró-zárójellel kezdődik, a regény végén azonban hiába keressük a befejező nyitó-zárójelet, annak nincsen nyoma. Amikor a kötet
1981-ben megjelent, egyszerűen nyomdahibának tekintettem az eltérést, s ceruzával a példányom végére jegyeztem a hiányzó zárójelet. 1986-ban azonban
megjelent a Bevezetés a szépirodalomba, Esterházy Péter szöveggyűjteménye,
mely sok más Esterházy-mű mellett a Függő teljes szövegét is magábaolvasztotta. A Függő végén itt sem szerepel zárójel, ráadásul a szöveg elől is elmaradt.
Ha akarjuk, tekinthetjük szándékos sorozatnak: kettő, egy, zéró... Figyelmesebb lapozgatás után persze kiderül a turpisság: Esterházy nem dobta ki a zárójeleket, épp ellenkezőleg, olyan fontosnak gondolta őket, hogy kötetszintre
emelte. A Bevezetés... legelején és legvégén találhatóak A/4-es méretben. Ha valaki ismeri a Függő eredeti közlésmódját (amit a kis kötet igencsak megnehezít
nyomdahibájával, hiszen a két jelből álló trükk felét eltünteti), akkor az azonosítás egyszerű: A két hatalmas negyedkörív az egész Bevezetésre érvényes zárójel, mégpedig zár/nyit sorrendben. Ha azonban nem ismerjük az előzményeket, a kötetet nyitó/záró íves vonalakat bajos zárójelként érzékelni. (Talán szerencsésebb lett volna gigantikus méretű, de mégis szabályos nyomdai betűtípust alkalmazni, mondjuk például úgy, ahogyan a Tiszatáj címlapján szereplő
idézőjel-pár mutatja.)
Térjünk azonban vissza a Tandori-vershez, hiszen még mindig nem beszéltünk a vers címében megjelölt személyről. Az újvidéki Híd 1978. januári és
februári számában jelent meg Tandori Dezső önértelmező írása, a Mi mondható
róla, mondható róla. A szerző az Egy talált tárgy megtisztítása című kötetének
verseiről értekezik benne. „Célom kettős – írja Tandori – 1./ Elmondani
mindazt, ami ezekről a versekről – szerkezetükben hordozott kifejezéselemeikről – jelenleg eszembe juthat s megfogalmazható. 2./ Megnézni, képes vagyok-e
bizonyos kizárólagosság jegyében helyes alapokat adni műveim érdemi értékeléséhez. (Taglalásához.)” Kézenfekvő megoldásnak tűnik a szerzőt idézni, vajon hogyan értelmezi ő ezt a verset:

5

„Halottas urna két füle e. e. cummings magángyűjteményéből. A vers két zárójelből (és a címből) áll:
)
(
Tulajdonképpen furcsa, hogy magának e. e. cummingsnak nincs ilyen verse;
mert lehetne, mert ez az ő életművéből következik szervesen, feltételezem,
hogy van, csak – magángyűjteményben. Így állt össze máris két mozzanat: az
e versek táján keresett (remélem, nem keresettnek ható) képzőművészetiség
(nyelvtani-gondolati térbeliség) és a költészeti folytonosság, az anyagszerűség, az
elődökkel létező szerves kapcsolat tanúságjele. Most ha e. e. cummings egyszer
valóban elhagyta volna a teljes szöveget, máris ez a vers állt volna elő (nem
tudom, ő milyen címet adhatott volna neki; s talán ez az oka, hogy nem írhatta
meg ezt a verset: mert nem volt előtte egy e. e. cummings, akinek eszmekörére,
költészeti létezésére támaszkodhat; ilyenkor ugyanis nem árt, ha a címek viszonyítási alapja minél erősebb; tehát ez is bizonyítja, hogy a vers létezését e. e.
cummingsnak köszönhetjük.) A záró tárójel és a táró zárójel egymásalattisága;
de hát a nyitó jelről nem feledhetjük, hogy zár, és a záróról valami vigaszt sejtet, hogy nyit. Nem akarom jobban konkretizálni a dolgot; a képzőművészetiség cummingsi eleme még az az enyhe dalszerű jelleg, mely a címben hordozódik: az ti., hogy e. e. cummings afféle magángyűjtő, és ez a két zárójel egy képzeletbeli halottas urna két füle, vagyis egészen anyagszerű, tárgy-forma valami.
Ez a cummingsi romantika feltárása kíván lenni; nem akar szikárabb összképzetet, mint amilyen az ihletője, a lehetőség-adója.”
Világos, hogy a költőnek fontos e. e. cummings, a vers nem esetlegesen
idézi meg őt a címben, sőt nem is értjük jól a verset, ha nem úgy értjük, hogy
mindez e. e. cummingsra vonatkozik. Kezdjük tehát az értelmezést elölről.
A lexikonok tanúsága szeint Edward Estlin Cummings (1894–1962) amerikai költő, festő volt. Önkéntes mentőautó-sofőrként részt vett az első világháborúban, internálótáborban is volt. A 20-as években Párizsban tanult festészetet, később New Yorkban telepedett le. A modern amerikai költészet állandóan kísérletező különce és fenegyereke. Fölforgatta a vers szinte minden
hagyományos elemét, tipográfiai, központozási, sortördelési, írásmódbeli trükkjeivel a polgárpukkasztó amerikai avantgárd élvonalába tartozott. Verseit következetesen e. e. cummings alakban szignálta.
Az elemzésünk legelején emlegetett avantgárd vonás tehát valóban jelen
van a Tandori-versben, de nem eredeti avantgárd mozdulatként, hanem egy
költő-előd megidézése folytán. Tandori mesterének tekintette Cummingsot,
s ezt fordításai, saját verseskötetei is tanúsítják. 1975-ben jelent meg magyarul
e. e. cummings 99 verse címmel válogatás az amerikai költő életművéből, s ennek
több mint felét (50 verset) Tandori Dezső fordított. Lássunk ezek közül kettőt,
hogy érzékeljük e. e. cummings technikáját:

6

43
se(
át! az a ra
Nyke Rek
)besfeke
te(s Ég )m
oz-gá-samoc
Canatla?
noNa
z(el
ő) ú
szó(
)ma
(tt)
dÁ
r,

47
(ím) a ma
darak( fel
találják a
le
vegőt) a (S)z
ür
küleT(
t
tá
tág

7

tága(
tágas
ságába n.És lé)nézd
mo
St( lekké
válik;
mind & : és
kin
ja
i
(

ek)ah

gjai

jai

ang

ai

Jól megfigyelhető, hogy a versekben a sorokra tördelés és az írásjelek szokatlan használata lelassítja az olvasást, rákényszeríti az olvasót, hogy a szokásostól eltérő módon, tehát koncentráltabban, figyelmesebben fogadja be a szövegeket. A vers intenzívvé válik, terjedelme dacára (vagy éppen azért) az ábrázolt táj, kép, mozdulat nyomatékosabban van jelen. Leheletnyi képek, aprólékosan kifejtve. A versszövegek legapróbb egységei is életre kelnek, a két idézett
versben is megfigyelhető, milyen sok lehetséges szójelentést kell elkülönítenie
az olvasónak. Sorról sorra bukkannak fel olyan szavak, vagy szótöredékek,
amik csupán a tördelés miatt tűnnek szónak, valójában kiküszöbölendő elemek, esetleges(?) jelentésű hibás olvasatok.
Másfajta trükk az, ahol a tördelés folytán az olvasás iránya változik meg.
Többszörös, illetve fordított irányú olvasásra szép példa e. e. cummingstól (újfent Tandori fordításában):

83
a csend
fi
gy
elő
madár: az

8

éle
t;forduló é,
le
(tudakozódás hóesés előtt
Megfigyelhető az örökmozgó sorhármas, a végtelenített szöveg, amely
egyszerű, mégis váratlan trükkjével a szöveg lényeges mozzanatát nagyítja ki.
Ez a megoldás Tandorinál is sokszor előbukkan, hol pasziánszt rakosgató kéz,
hol lábjegyzet-csillagok szolgálnak az olvasási irány metaforájául. A Halottas
urna két füle... is két sorba van tördelve, s a zárójelek fordított elhelyezése elindít egy ilyen cserélgetős mozgást is. Leginkább Salon; évszám című kompozíció (avantgárd kiállítás!) egyik darabja emlékeztet a cummingsi bűvészkedésre:
(Tárgy és tér)
kivételével,
igen, mindig épp annak az egynek a
Megj.: A két sor, mint két „malmozó” ujj,
forog.
Tandori az Egy talált tárgy... lapjain következetesen használ hasonló tipográfiai trükköket, később pedig egész korszakára jellemző lesz a roncsolt
nyelv, az olvasást lelassító jelhasználat (pl. Koppar Köldüs). Most idézzünk tőle
egy cummingsi megidézést:

Hézagpótlás
(E. E. CUMMINGS TÜKRÖS-TERME)
Rengeteg!
MI SZÜKcsak épp
SÉGEM
ezt nem értem
VOLNA RÁD?
mégsem.
A már korábban megfigyelt technikai megoldások mellett emeljük ki azt
a mozzanatot, hogy az alcím zárójelben van, nyilván nem függetlenül a megidézett mester költői gyakorlatától. A becsomagolt vízpart (1987) című kötetben,
ahonnan ezt a darabot idéztük, Tandori számos mesterét megidézi, s ez az Így

9

írtok ti azt is jelenti: így írok én. A kis- és nagybetűk segítségével egymásbatördelt szöveg arra késztet, hogy oda-vissza többször elolvassuk a verset, s a két
félszöveg újra meg újra másként reflektál a tükörképére. Ennél még lassabb befogadást tesz szükségessé a betűnkénti olvasás, erre is van példa:

AZ ISMERETLEN OLVASÓ EMLÉK-MŰVE
S21

M22
O10
N19
Y3
L4
T7
E8
E5
G2
T16
M9
S14 E23
A13
V12
Í1

Ő25
I20
L11
A18
A15
T6
L17
R24

Figyeljünk az apró trükkre, a felszíni vicc, a megfordított cím mögött van
egy rejtettebb poén is. Az olvasó által összerakott szövegben nincsenek jelölve
a szóközök, az olvasóra van tehát bízva a szavakra tagolás. Márpedig nem a kézenfekvő tagolás a legértelmesebb, annak nincsen se füle, se farka. Az nem
több buta viccnél. De ha másképpen tagoljuk a szöveget, máris tovább léptünk. Szabad legyen most úgy értenem ezt a verset, hogy csak az ismeri a költő
szándékát, és csak az merheti magyarázni a zárójeles verset, aki nem olvasatlan,
aki tehát e. e. cummings versek ismeretében nyúl a zárójelekhez. Ha jól értem,
Tandori enigmatikus verseinek, talányos költői megoldásainak VAN a szerző
által megkövetelt olvasata. Afféle minimális elvárás.
Ilyen befogadási folyamatról értekezik Tandori Dezső a Kortárs 1977-es
évfolyamában ITT NYUGSZEEK STOP E... E... CUMMINGS című szonettje kapcsán is. Nem véletlen, hogy újfent e. e. cummings neve kerül szóba,
a tanulmány a költői jelhasználatról szól. Tandori egy (ebben az elemzésben
most nem tárgyalt) versről beszélve kulcsot ad műveihez, olyan fogódzót, ami
véleményem szerint az Egy talált tárgy megtisztítása című kötet majd mindegyik darabjára érvényes. Ezt írja:
„Kosztolányi, aki csaknem mindenről tudott vagy sejtett valami nagyon
lényegeset, azt írja Hiénafog című 1934-es dolgozatában: »Ami egyszer volt,
test, lélek, megmarad, így vagy úgy, a világegyetem alkotó része lesz, s hat is az
örök körforgásban, gondolatokat, érzéseket ébreszt valakiben úgy, mint bennem ez a [harmincötezer éves] hiénafog. Szörnyű, hogy elmúlunk. De talán

10

szörnyűbb, hogy egészen sohase múlhatunk el.« Hát ez így annyira együtt van
Kosztolányinál, hogy nevetséges lenne toldani-foldani.”
Hogy létezésünkkel jeleket hagyunk, hogy nem múlhatunk el nyomtalanul, hogy megmaradó tárgyaink halálunk után is egykori birtokunkként élnek
tovább, s megtalálhatóak, felmutathatóak, erről sok Tandori-vers szól. Például
a Töredék Hamletnek című 1968-as kötetből:

Egy teraszon
Szórakozottan pörgeted
valamikori poharad.
Halál-utáni napsütés
fonja rá az ujjaidat.
A valamikori poharad kifejezés a vers kulcs-sora. A birtokviszony megszűnt, ám nem lehetünk bizonyosak benne, hogyan. Elképzelhető, hogy a pohár már nem a teraszon üldögélő tulajdona, csak egykor volt az övé. De valószínűbb, hogy a pohár gazdája egykori, s egy halál-utáni pillanatban idéződik
föl az alakja.
Valahogyan így őrzi, egy valamikori halottas urna megmaradt két füle
formájában e. e. cummings két zárójele az egykori költő emlékét.

11

