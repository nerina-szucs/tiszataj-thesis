A TISZATÁJ DIÁKMELLÉKLETE
2002. MÁJUS

84. SZÁM

VASY GÉZA

Tíz metszet egy regényrõl
JÓKAI ANNA: NAPOK
I. A regény mint műfaj
Alighanem az irodalom legtalányosabb műfaja a regény. Meghatározása, pontosabban meghatározási kísérlete vagy százféle van, s a közös bennük mindössze
annyi, hogy epikai műfajról van szó. Az epika a görög
epikosz=elbeszélő jelentésű szóból származik, így az
ugyancsak rendre emlegetett regényjellemző, hogy elbeszélő műfaj, az epika fogalmának csupán lefordítása,
nem újabb sajátosság. Regény szavunk a nyelvújítás
korában keletkezett, a legelső adat az 1820-as évekből
való. A kifejezés könnyen visszavezethető rege szavunkra, az pedig a regél-regöl igéből keletkezhetett elvonással. A regének a régi magyar nyelvben többféle
jelentése volt, a számunkra legfontosabb és legismertebb szerint: „régi, szájhagyomány útján fennmaradt
elbeszélés, ének”, vagyis az epikosz testvérfogalma
a rege.
Tudjuk, hogy elbeszélni nagyon sokféleképpen lehet. Már a szövegformát tekintve is: van verses és prózai epika. A versest a középkorban és a reneszánsz idején gyakran kísérte az ének dallama. Maga a műnemi
behatárolás sem mindig egyértelmű, hiszen az epika
sokszor lírizálódik, a líra epikus jellegűvé válik, szoktunk epikolírikus alkotásokról is beszélni. A dramatikus jelleg sem idegen egyes epikai művektől. Lehetne
példákat sorolni arról, hogy maga az író készíti el egy
írásának dráma- és regényváltozatát, amelyek nem
sokban térnek el egymástól. Nyilvánvaló, hogy az írói
alkat mellett a kor és a körülmények, a lehetőségek is
szerepet játszanak abban, hogy egy formálódó mű regény lesz-e vagy dráma. S nemcsak az irodalom megjelenési formái között vannak kapcsolódások. A XX.

JÓKAI ANNA
A Napok Jókai Anna első
alkotói periódusának
záróköve, a máig tartó
másodiknak pedig a nyitódarabja. Alighanem éppen
a mű nagyregényvolta teszi
lehetővé ezt a kettősséget vagy
kétarcúságot. Ugyanis nem az
„egy kicsit ez, egy kicsit az”
állapotáról van szó, a műben
a régi és az új is szinte teljesen
benne van.

század új művészeti ága, a film megteremtette a filmregényt és a regényekben a filmszerű ábrázolásmód változatait: a regény lehetőségei ezzel is tágultak.
Szokták mondani, hogy a regény a novellánál, az elbeszélésnél nagyobb terjedelmű.
A kisregény fogalmának megjelenése óta pedig azt is, hogy a kisregény és a nagyregény
között helyezkedik el. A művészetekben azonban a terjedelmesség szerinti megkülönböztetés gyakran csak fokozza a bizonytalanságot. Meddig novella, elbeszélés, kisregény, regény egy mű? Mikor lép, mikor léphet át a következő kategóriába? Nem
íródott még poétika, amelyik meg tudta volna válaszolni megnyugtatóan ezeket a kérdéseket.
Az elméletben kaotikusnak látszik a helyzet, a gyakorlatban azonban sokkal kevésbé. A legedzettebb kritikus és a legjámborabb olvasó is elég nagy biztonsággal meg
tudja ítélni az előtte fekvő könyvről, hogy az epikus mű-e, regény-e, nagyregény-e.
S még az se nagyon zavarja meg, ha esetleg az író életében megjelent különböző kiadások másként adnak műfaji megjelölést. Déry Tibor Nikije például először 1956-ban jelent meg, önálló könyvként, regény megjelöléssel. Legközelebb 1967-ben a Theokritosz
Újpesten elbeszéléseket összegyűjtő kötetében. Az életműsorozatban viszont a kisregények második kötetében vált címadóvá.
Lehet-e regény egy mindössze száz oldalas mű? Kivételes esetben még ez is lehetséges, bár az említett példa leginkább kisregénynek tekinthető. S hol van a határ a regény és a nagyregény között? Általában a terjedelemre szoktak utalni, s ebből következően arra, hogy a nagyregény nemcsak intenzitásban, hanem extenzivitásban is teljességre törekszik. Extenzív teljesség azonban sem elméletileg, sem gyakorlatilag nem
valósítható meg, nem is közelíthető meg, legfeljebb sokrétűségről, összetettségről,
a hagyományos regényhez képest gazdagabb világ- és személyiségábrázolásról lehet szó.
A XX. század új regényírói eljárásai újfajta lehetőségeket teremtettek kisebb terjedelem esetén is a nagyregény képzetének felidézésére. Ez azonban korántsem jelentette
a nagyregény halálát. Aminthogy az olvasói szokások átformálódása sem. Nyilvánvaló,
hogy manapság sokkal több embernek van lehetősége regényt olvasni, mint száz, százötven esztendeje, s az sem igaz, hogy önmagában az időhiány akadályozza regények
– és főként nagyregények – olvasását. Akik naponta órákat töltenek a televízió képernyője előtt, azoknak lenne olvasásra is ideje. Elgondolkoztató az is, hogy milyen
népszerűek a család- és élettörténeteket előadó folytatásos tévésorozatok, melyek elsősorban, sajnos alacsony igényszintű szappanoperák. Népszerűségük azonban azt bizonyítja, hogy az epikus történetmondás valamilyen formájára a mai embereknek is kiolthatatlan az igényük. Az ősemberek körülülték a tábortüzet és hallgatták a varázsló,
a táltos, a regös mítoszait, történeteit. Az emberiség évezredeken át, bárhol élt is, hallgatta a mesemondókat. A polgárság kora megteremtette a modern regényt. S amiként
a polgári demokráciánál – bármennyi is a hibája – ma sem ismerünk jobb társadalmi
formációt, egyelőre a regénynél sem találtunk alkalmasabb és népszerűbb epikai műfajt. Feltűnt-e már valakinek, hogy bár a huszadik században sokszor és sok szó esett
– egyébként mindig vaklármát keltve – a líra haláláról, addig a regényt és általában az
epikát nem szokták elsiratni. Nem is szükséges: ameddig ember nevezetre méltó lények fognak élni a földön, epikára – és lírára meg drámára is – szükség lesz.
Egy valamit azonban célszerű figyelembe venni. A polgári kor a modern regényt
egy nagy létszámú – és klasszikus műveltséggel, latin nyelvtudással kevéssé rendelkező –
társadalmi réteg, osztály számára teremtette meg. Voltaképpen az újkori regény közvetlen előzményének tekinthető XII–XIII. századbeli lovagregények is azért válhattak

2

olyan népszerűvé – az epikus művek iránti igény mellett –, mert latin helyett az anyanyelven szólaltak meg, s így az írni-olvasni nem tudó többség számára is könnyebben
hozzáférhetővé váltak felolvasva. A XX. század modern regényeinek szerzői gyakran
törekedtek artisztikusságra: olyan poétikai és nyelvi eljárásokat alkalmaztak, amelyekkel elidegenítették az átlagolvasót. S itt nem csupán arról van szó, hogy az újítások
megértése rendszerint egy emberöltővel később szokott bekövetkezni, hiszen most
már 80-100 éves újítások soráról bizonyosodott be – az irodalomtörténet klasszikussá
minősítésével dacolva –, hogy nem fogadja el sem az átlagolvasó, sem a műveltebb
felső réteg, sőt a szakma egy része is inkább csak tudomásul veszi létezésüket.
A regény kapcsán ilymódon évtizedek óta nem az a kérdés, hogy megmarad-e, hanem az, hogy elitirodalmi műformává válik-e, mint gyakorlatilag a líra, vagy pedig
a harmadik évezredben is a legnépszerűbb és legolvasottabb irodalmi műfaj lesz. Jókai
Anna munkássága ez utóbbi célra törekszik.

II. A regénytípusok és a Napok
Ami egyértelműen meghatározhatatlan, azt csoportosítani, tipizálni is nehéz. Szokás beszélni például történelmi és társadalmi regényről. Az előbbiben az író múltat, az
utóbbiban saját jelenkorát mutatja meg. De mi a helyzet a 25 és 75 évesen írt művekkel? A fiatalember számára szülei története szinte jelen, az idős számára saját ifjúsága is
már-már történelem. Főként akkor, ha közben egy-két éles történelmi fordulat is lezajlik az őt körülvevő világban. A XX. században erre túl sűrűn volt példa, különösen
Közép-Európában. Az viszont rendre figyelmen kívül marad, hogy nemcsak az író
számára létezik múlt és jelen, az olvasó is az időfolyamban él, s ha néhány évtizeddel
fiatalabb az alkotónál, akkor ő már történelemként, nemegyszer „özönvízelőtti” korszakról szólóként olvassa azt, amit a „kortárs” író néhány évtizeddel korábban mint
a jelenkort bemutató társadalmi regényt készített el. A Napok első kiadása 1972-ben jelent meg, majdnem harminc éve. Főhősének életútja 1928-tól 1971-ig, tehát a megírás
időpontjáig terjed. A mai fiatal olvasók számára ez a teljes időszak: történelem. Így ők
történelmi regényként olvassák a Napokat. Vagyis ők nem a megélt történelemről
kapnak képet, hanem a kevéssé ismert, előttük való múltról. S mivel minden irodalmi
mű az olvasás által kel igazi életre, ez egyáltalán nem lényegtelen különbség. A társadalmi regényként készült mű kortárs olvasója a saját tapasztalatait is keresi a műben,
igazolást is keres az életanyagban, az írói szemléletben, vitatkozik is vele, az évtizedekkel későbbi olvasó mindezt már csak áttételesen teheti meg. A regény életanyagának az a rétege, amely a szereplők és a történő történelem kapcsolatát tárja fel, szépirodalmi történelemkönyvvé is változik, amint ez általában is lenni szokott: a nem történész olvasók a történelemről a legtöbbet a szépirodalmi művekből tudnak. A két világháború közötti iskola, a cserkészmozgalom, a második világháború, Budapest ostroma,
a fényes szelek időszaka, a bolsevik diktatúráé, 1956 forradalma, a megtorlás, a konszolidáció, a hatvanas évek viszonylagos békéje ma már mind történelem a Napok ifjabb,
45–50 életév alatti olvasói számára, s bizonyos, hogy most már ők vannak többségben.
A Napoknak egyetlen központi alakja van: Oláh Viktor. A mű voltaképpen az ő
életregénye. Az előadásmód önéletrajzias, ám a regény első fele inkább életrajzi regény, a második fele inkább lélektani. S ha semmi mást nem néznénk, csak ezt a változást, akkor máris fejlődésregénynek kell neveznünk e művet, s nem csupán az írói
szándék, hanem a főhős önértelmezése szerint is.

3

III. Magyar történelem
Láthattuk, minden társadalmi regény történelmi is megfelelő nézőpontokból, s ez
fordítva is így van. A Napok társadalmi-történelmi anyaga lényegében a főhős életidejére korlátozódik, ám van egy nagyon lényeges korábbi esemény: apjának 1919-es szereplése. Az apa nem volt kommunista, de örült a háború befejezésének és az ígéreteknek, el is fogadott egy „burzsujlakást” a kommün idején, s ennek következtében
börtönbe is került, gyanús egyénné vált, akinek soha nem volt rendes egzisztenciája,
a kispolgárság alsó rétegéhez tartozott, s így ugyanez a sors várt családjára is. Ebből
következett a családapai óvatosság is: a kisember legjobban teszi, ha meghúzza magát.
Mindenféle munkát el kellett vállalnia, ügynök is volt, s így – a történelem gonosz
fintoraként – 1945 után foglalkozását tekintve az „egyéb” kategóriába került, s ezzel
komolyan és károsan befolyásolta fiának sorsát is.
A Napok Oláh Viktor önéletrajza, s ebből következően a történelmi tapasztalat
egyetlen személyé és részben szűkebb környezetéé. Viktor nem történész, nem is politikus, politizálásra is csupán életének egy rövidebb szakaszában, 1945 után adja a fejét,
kamaszként válik a világmegváltó eszmék hívévé, majd hamarosan ki kell ábrándulnia.
Lényegében kívülálló tehát, bár a történelmi kényszerek teszik ilyenné. Ugyanakkor
értelmes és értelmiségi ember, aki tapasztalatait értelmezi, aki következtetéseket von
le, így azt is, hogy 1956 után végérvényesen távol tartja magát a politikától, szakemberré kíván válni, és az is lesz. Az 1960-as években a nem politizáló szakembereket
már nem tekintették ellenségnek, akár régi, akár új értelmiségi volt az illető, viszont
vezető állásra sem tartották őket alkalmasnak. De akár résztvesz a politikai életben
Viktor, akár visszahúzódik, nézőpontja a civil tanúé, a nagy történelmi mozgásokat
alulnézetből láthatja. S talán ez is eltávolító hatású.
A magyarság huszadik századi történelme nemcsak eseménydús, hanem tragikus is.
Viktor felnőtt és kamasz éveire esik az emberiség legsötétebb világháborúja, a bolsevik
diktatúra, 1956 vérbefojtása, s mindez másfél évtized alatt. Eközben őt – s az akkori
lakosság nagy részét – megérinti egy messianisztikus társadalmi fejlődéshit, amelynek
nyoma egy maradandó égési seb lesz. Az alulnézet nem vezet szűklátókörűséghez, korlátolt ítélőképességhez. A viharos években a kisember is szinte enciklopédikus tudást
szerezhetett a történelemről, amelynek sokkal inkább szenvedő alanya volt, mintsem
formálója. Ezért nem vált szükségessé a közvetlen írói nézőpont érvényesítése,
a kommentár. Ezerszer idéztük már lelkesen Flaubert mondását: Bováryné én vagyok.
A huszadik század irodalma egyértelművé tette, hogy hasonló az írónők férfihőseiről
is elmondható. Jókai Anna is kijelenthetné: Oláh Viktor én vagyok. Fiatalabbként is
nemzedéktársa a regényalaknak, saját élményeit, tapasztalatait is beleírta a regénybe.
A hős és a szerző történelemképe között lényeges különbség aligha van.

IV. Pozitivizmus, életfilozófia
A Napok Jókai Anna első alkotói periódusának záróköve, a máig tartó másodiknak
pedig a nyitódarabja. Alighanem éppen a mű nagyregényvolta teszi lehetővé ezt a kettősséget vagy kétarcúságot. Ugyanis nem az „egy kicsit ez, egy kicsit az” állapotáról
van szó, a műben a régi és az új is szinte teljesen benne van. S ez nem ellentmondás,
éppen ez a fejlődés Oláh Viktor életútján és Jókai Anna alkotói pályáján is.

4

Az első pályaszakasz kapcsán az elemzések realista-naturalista tendenciákról, ennek
megfeleltethető tárgyiasságról értekeztek. Ismeretes, hogy ezek mögött filozófiai háttérként a pozitivizmus áll. Tegyük hozzá, hogy 1948 után – s még a hatvanas években
is – a naturalizmusról inkább elítélően írtak, az „igazi” realizmus pedig a marxizmus
alapján álló szocialista realizmus volt, a pozitivizmus is – pedig Marx is tanult tőle –,
polgári csökevényes tudományoskodásnak számított. A pozitivizmus leghíresebb – és
leghírhedtebb – művészetteóriáját Taine-nek köszönhetjük. Miliő elmélete – a XIX.
századi ismeretek lehetséges szintjén biológiai, pszichológiai, szociológiai, történelmi
szempontokat egyaránt figyelembe vett a faj, a (társadalmi) környezet és a (történeti)
pillanat fogalmainak hármasát megalkotva. A művészi egyéniséget s így a műalkotást is
egy fő jellemvonás, képesség (faculté maitresse) határozza meg, s ezt formálja és ezek
által is formálódik a faj, a környezet és a pillanat hármasa, amely így az alkotóra,
a műre és az irodalmi folyamatra is jellemző lehet, ha nem szűkkörűen értelmezzük az
elméletet. Taine nem figyelt arra, hogy az ember, így az író is változhat élete során,
s arra sem, hogy az azonos körülmények között felnövő testvérek sem egyformák.
Mindenesetre Jókai Anna első pályaszakaszának faculté maitresse-e megfogalmazható úgy is, hogy a valóság tárgyiasan pontos, minden idealizálástól mentes képét
akarta megmutatni, s e cél érdekében munkái sokban leírhatók a miliőelmélet segítségével is. A Napokban a gyermek és kamasz főhős életét nagymértékben meghatározza
két szülőjének alkata, magatartása, az a környezet, amelyet ebből következően biztosítani képesek egyetlen gyermeküknek, s az a történelmi időszakasz, amely olykor még
ezt az alacsony életszintet, sőt magát az életet is kérdésessé teszi. S továbblépve: újabb
környezeteihez való alkalmazkodása, azoktól való elidegenedése leírható pozitivista
szemléletű pszichológiai-szociológiai tárgyiassággal is.
Jókai Anna hőse azonban életútja során a kézzelfogható tények emberéből a szellem emberévé változik át. S így a pozitivizmusra ellenhatásként létrejött – és sokágú –
életfilozófiával rokonítható az ő magatartása és a szerző nézőpontja is. Nem annyira
a német Dilthey-re és a szellemtörténet társadalomtudományi irányzataira kell gondolnunk, hanem sokkal inkább Bergsonra, az ő kettős időfogalmára, amely megkülönböztette a fizikai időt, és az élő embernek, az ő tudatának az idejét, amelyet tartamnak
nevezett el. A tudatra nem az ismétlődés, hanem az állandó változás a jellemző, nem
mennyiség, mint a fizikai idő, hanem minőség. Ezt az intuíció ragadhatja meg, az
egyedi élmény átélése, az a lelkiállapot, amelyben tudatos bennünk a belső tudat minősége és működése.
Oláh Viktor más kisiskolásként értelmesebb az átlagnál. Életútja mégis szemlélhető
olyan folyamatként, amelyben előbb a külső világra való nyitottság a meghatározó,
majd mindinkább a befelé figyelés, a bergsoni intuíció. Eközben a külvilágnak való
megfelelés mindinkább kötelességszerű feladattá válik, a belső életet élő ember szabadsága korlátozásának. Ez az ember ugyanakkor mindvégig elismeri a társadalmi normák
és korlátozások szükségességét és ésszerűségét, bár a lehetséges mértékig igyekszik hatásuk alól kivonni magát, miként ezt legérzékletesebben pártkapcsolatai tanúsítják. Az
életfilozófia azonban nem a végső stádium a főhős életútján.

V. Regényszerkezet, tér és idő
A Napok hatszázegynéhány oldala egyetlen, csupán bekezdésekkel tagolt folyam.
Múlik benne a fizikai idő: napok, évek, évtizedek. Reflektál rájuk Oláh Viktor, de az

5

idő múlásával mind kevésbé. Utolsó éveiben szinte már észre sem veszi, hogy milyen
hónap, melyik év van éppen, annyira önnön belső ideje foglalja le.
A szerkezeti tagolatlanság egy végső soron átlagember életideje egységének és egyetlenségének is kifejezője, de a fejlődésrajz folyamatszerűségére is utal; ugyanakkor a történelem determináló erejével való rejtett vitaként is értelmezhető. Hiszen könnyen
adódhatott volna mind az életkori-életrajzi, mind a történelmi jellegű regénytagolás.
S vannak is ilyen elemek: 1945 után Viktor lelkes közéleti ember lesz, 1956 után pedig
elbocsátják állásából. Viktornak 1956-ig vannak közéleti-politikai ambíciói, félreállítása
után a visszatérésben reménykedik, 1956 után viszont már csak a szakmai érvényesülés
foglalkoztatja, az is egyre korlátozottabban. Finom vita ez 1956 értelmezéséről, a közszereplés lehetőségeiről és értelméről a hatvanas években. Nem a szerző, hanem a történetmondó Oláh Viktor kimondatlan, de érzékelhető álláspontja ez. A történelem
objektíve zajló ideje egyre érdektelenebb számára, s bár többször átélte, hogy ez az idő
kizökkent, már nem akar igazítani rajta. Úgy gondolja, hogy ez lehetetlen. S abban
reménykedik, hogy önmagát azért megmentheti, felépítheti.
Mivel a főszereplő Budapesten él, a regény tere döntő mértékben ez a hely. A távollétek az ismeretterjesztő előadások vidéki megtartását célzó utaktól eltekintve ritkák. Ezek viszont munkautak, s egyre inkább favágásszerűek, tehát nem lényegesek
a fejlődésregény szempontjából. Fontosabbak a ritka szabadságutak, s a bennük megfigyelhető kettősségek. A Balatonnál kétszer jár: egyszer még kisgyermekként, iskoláskor előtt, de egy sebe, majd az esős idő miatt be sem mehet a vízbe. Másodszor ifjú
házasként nyaralnak, s a ragyogó naplementében jön rá, hogy ő ezt a nőt nem szereti,
nem az, akinek elképzelte. Érett korában egyszer Heidelbergben jár, később, a második feleségével az NDK-ban. Mindkét Németországban idegenül mozog, pedig jól
beszéli a nyelvet. Ezen a második úton fokozódik benne a második feleségével kapcsolatos idegenségérzet. Az első felesége kisfiukkal egy kisvárosi színházba ment el súgónőnek. Az apa első látogatása feszélyezett és kellemetlen, hajnalban búcsúzás nélkül szökik el az állomásra. Jóval későbbi második, előre be nem jelentett nyári látogatásakor
pedig senki sem tartózkodik a lakásban, elutaztak. Egyetlen olyan nem budapesti helyszín van, ahol Viktor jól érzi, s reményei szerint sokszor jól érezhetné magát, s ez második felesége anyjának surányi víkendháza. De Józsa, a feleség nem szeret ott lenni,
később pedig a szeretőjével jár oda, s letagadja a nála lévő kulcsot, s ezzel Viktort kitiltja ebből picinyke éden-utánzatból is. Ilyen virtuális éden Viktor lakása is, amelyet
legszívesebben remetebarlanggá formálna már első, de még inkább második házasságának időszakában, s amelyről végül is lemond, hogy Józsától megszabadulhasson.
A „barátságos” albérlet, ahová költözik, már csak jelző nélküli barlangocska, voltaképpen a halálra való felkészülés színhelye.

VI. Életrajzi vázlat
Oláh Viktor 1928. február 5-én született Budapesten. Édesapja magántisztviselő
volt, kolozsvári származású édesanyja pedig háztartásbeli. A harmincas évek közepén
a magáncég megszűnt, az apa ügynök lett, családja egyre nehezebben élt, kisebb, szinte
proletárlakásba kellett költözniük. A fiú az elemi iskola elvégzése után gimnáziumba
járt. Előbb a vallás, majd a cserkészet lelkesítette, szeretett olvasni. Kisgyermekkori súlyos tüdőgyulladása miatt a leventeszolgálatot megúszta. 1947-ben érettségizett, s mint
lelkes baloldali ifjúsági mozgalmi aktivistát fölvették a Színművészeti Főiskolára, de

6

egy év után, mint gyanús elemet, eltávolították. Éveken át egy külvárosi ládagyárban
dolgozott irodistaként. Szakszervezeti kultúrfelelős lett, 1953 után elküldték egy bentlakásos tanfolyamra, majd ennek következményeként 1955 elejétől egy kerületi tanácsnál lett rendezvényfelelős.
Első feleségével, az árvagyerek, szakérettségis Katókával a főiskolán ismerkedett
meg. A kizárás után hónapokkal a lány kereste meg, s vallotta be szerelmét. A végzés
előtt a lányt is kitették a főiskoláról. Albérletbe költözött és maszekoló varrónő lett.
1954 szeptemberében házasodtak össze. 1956 tavaszán gyerekük született, Ottó. 1957
tavaszán lakást is kaptak.
1956 októberében Viktor csak annyit tett, hogy részt vett az élelmiszersegélyek
osztogatásában. Apja boltba menet halálos lövést kapott. 1957 nyarán kirúgják munkahelyéről szakképzettség hiányára hivatkozva, valójában azért, mert 1956-ban megperzselődött főnöke tőle is fél. De még előbb javasolták egyetemi felvételét. Így 1957
és 1962 között elvégzi a könyvtáros szakot. Közben egy mezőgazdasági könyvtárban
raktáros. A munka és a tanulás mellett keveset törődik családjával, házassága egyre
romlik. Közben kapcsolatba kerül egykori főbérlőjük vidéken óvónősködő lányával,
Krisztinával, aki házassági tanújuk is volt. Nagy a szerelem, de Viktor nem meri elszánni magát a válásra, ezért a nő hagyja ott csalódottan őt.
A diploma megszerzése után már olyan rossz a házasság, hogy kölcsönösen a válásra gondolnak. Kató a fiával egy kisvárosi színház súgónője lesz, idővel férjhez megy
az ügyelőhöz. A gyerek egyre nevelhetetlenebbnek bizonyul, se anyjára, se apjára nem
hasonlít. A diplomás Viktor egy nagyobb könyvtárban lesz reference-könyvtáros. Angol és német nyelvvizsgákat tesz le. Főnöke előbb vidéki ismeretterjesztő előadásokat
szerez neki, majd szakfordításokat, lektorálásokat is. Évekkel később szó van arról is,
hogy Viktor kaphatna majd valami kutatói állást.
A rosszul sikerült karácsonyi gyereklátogatásról hazautaztában Viktor megismerkedett a 27 éves, elvált Józsával. Ismét nagy szerelem, 1966-ban esküvő. Hamar megromlik ez a házasság, annyira különböznek a felek. 1970 őszén Viktor nagylelkűen
lemond a lakásról, albérletbe költözik.
Ifjúkora óta sok baja volt a gyomrával, de rendesen soha nem vizsgáltatta meg magát, csak diétázott. Erősödő fájdalmai, rosszullétei miatt kénytelen elszánni magát
a vizsgálatokra. Megtudja, hogy műteni kell. A műtéthez elaltatják 1971 januárjában,
s a regény érzékelteti, hogy a nyilván rákos beteg már soha nem fog felébredni.

VII. Nőalakok
Oláh Viktor főhős, de korántsem tökéletes ember. Ő sem látja önmagát annak, az
olvasó pedig nemegyszer már rokonszenvesnek sem nevezheti őt. Nem különbek az
életében jelentős szerepet játszó nők sem, kivételt csak két epizódszereplő jelent.
Az első nő természetesen az édesanya, aki tökéletes anyából nagyon hamar bírálandó, majd lenézendő, kisszerű alakká változik. Annak a típusnak jellegzetes példánya, amelyik úrinői ábrándokkal vág neki a házaséletnek, de férjének balsorsa mind
nehezebb helyzetbe sodorja. Dolgozni nem megy el, mert őt még úgy nevelték, hogy
a férj dolga a feleség eltartása. Természetesen mártírnak gondolja magát. Férjének váratlan halála után megváltozik: dolgozni kezd, barátkozik másokkal, szinte kivirul, pedig
már hatvan felé járhat. Az anya-fiú kapcsolat ezidőben sem válik igazán rendezetté: az
úgy ahogy megőrzött formák mögött nincs igazi figyelem és megértés.

7

Az árvagyerek Kató számára természetes volt a fizikai munka is. Ő soha nem akart
csak feleség lenni, de mindenképpen szeretett volna feleséggé válni. Igazi anya-típus,
a házi tűzhely őrzője, aki valóban sok áldozatot vállal Viktor mellett majd másfél évtizeden át. Ő úgy tudja, Viktor iránti szerelme miatt tették ki a főiskoláról, de az is valószínű, hogy valóban nem volt tehetséges. Elsősorban az érzelmek embere, nem az intellektusé, s bár az ilyen házasságok is lehetnek harmonikusak, ez esetben az idegenségérzet fokozódik tarthatatlanná Viktorban, aki szinte férfi Kárász Nelliként viselkedik, úgy változik benne már-már iszonnyá, amit érez.
Miként Kató, Krisztina is kezdeményező fél. Szinte minden másban ellentéte a feleségnek, de nem azért, mert szeretőtípus. Ő is házasságot akar, s mert Viktor nem meri
vállalni ekkor még a Katóval való bonyodalmas tárgyalást, végül ő szakít. Csalódott,
s igaza van. Azt hitte, hogy Viktor más, mint a többi férfi, de ez csak részigazság maradt, a döntő ügyben ugyanis meghátrált. Viktortól ez tisztességes döntés volt, s később sem egy másik nő miatt hagyja elmenni Katót. Ugyanakkor az is valószínű, hogy
a Krisztinával való esetleges házassága is kudarccal végződött volna, rájuk is a kölcsönös csalódás várt volna. Nemcsak alkati különbségek miatt, hanem azért is, mert igazából egyikük sem tudta, hogy mit is akar.
Józsáról az olvasó már az első percben sejtheti, hogy nem való Viktorhoz. A magányos férfit az érzékiség ragadja meg a nála 12 évvel fiatalabb nőben, az elvált, szakközépiskolai végzettségű üzemi fotós Józsát a megállapodott, művelt férfi, a diplomás
ember is vonzza. Ám Józsa nem akar nyelveket tanulni, nem érdeklik a művészetek,
ő egy újabb nemzedék elhibázottan nevelődött képviselője, aki szórakozni szeretne, öltözködni, utazni, s ehhez partner és pénz kell. Belehajszolja Viktort még több különmunkába, gépkocsivásárlási terveket dédelget. A férfi azonban ezidőben már egyre inkább otthonülő, szemlélődő ember. Nyilván a rejtett betegség is dolgozik benne,
s egyre inkább befelé él. Az asszony előbb alkalmilag, majd rendszeresen megcsalja,
csak egzisztenciális kényszerből marad a lakásban, amely végül az ölébe hull.
S végül a két kivételes epizódszereplő. Az egyik Zsombolya Valéria tanítónő.
Amikor a költözés miatt a negyedik elemit máshol kezdi, ez a néni segít Viktor kisebbrendűségi érzéseit levetkőzni emberségével, csalafinta jóakaratával, dicséri meg
a fiú nem szép, de azért érdekes írásmódját, ügyes fogalmazását. A regényalak vallomás
a szerző pedagógiai nézeteiről, s egyúttal rejtett hommage is: egy Anna nevű negyedik
elemistának volt egykor tanítónője Zsombolyai Valéria, s ugyanígy tett jót vele,
örökre megmutatva a pedagógiai ethosz lényegét.
A másik nő Józsa anyja, aki nagyon különbözik lányától. Magányosan élő fogorvos, szakmájának megszállottja, abban találja meg élete értelmét. Lányát nem hajlandó visszafogadni, nem tudná elviselni életformájának radikális másságát, de ezt már
a házasságkötéskor megmondta. Személyisége abban rokon Viktorral, hogy az életmagányt természetes emberi létállapotnak tekinti, de abban eltér tőle, hogy az állandó
hasznos munka elvonja figyelmét azoktól a meditációktól, amelyek a férfit egyre életképtelenné változtatják – természetesen betegségével is indokoltan. Kétféle remetelét
ez: a fogorvosnő benne él munkájával a világban, de egyébként magába zárkózik, Viktor viszont a világból is egyre inkább ki szeretné vonni magát.
Oláh Viktor és az őt körülvevő nőalakok ismeretében nyilvánvaló, hogy a családról nem alakulhat ki vonzó kép. Mintacsalád periférikusan sincs a regényben, a főszereplő nemcsak résztvevője nem lehet ilyennek, de távolról sem szemlélhet sikeres családokat. Elsősorban nem önmagukban a szereplők bűnösek vagy hibásak ebben. Hi-

8

szen legtöbbjükben él az ideális család utáni vágyakozás, s a sorozatos kudarcok legfeljebb a fiatalabb nemzedék egyes képviselőit késztetik arra, hogy ne csak szkeptikusan,
hanem elutasítóan gondolkodjanak erről az ősi intézményről. Minden emberalakban
van több-kevesebb jellemhiba, de a jól működő makro- és mikroközösségek ezeket segíthetnek kijavítani, visszafejleszteni. Oláh Viktor életidejében viszont semmilyen típusú közösségnek nem adatott meg az ideális vagy legalább a jó működés lehetősége.
Volt már szó a magyar történelem menetéről. Mindehhez hozzájárult, hogy az erőszakosan felgyorsított társadalmi változások sodrában a nagy hagyományú paraszti és
polgári család normarendszere is felbomlott, sokkal otrombább módon, mint a normális fejlődésű nyugat-európai demokráciákban. Egy torz társadalomban az emberek is
könnyebben torzulnak el. Korlátozott tűrő- és alkalmazkodóképességüket talán teljesen igénybe veszi a külvilág, az otthon falai közöttre már nem marad belőle. A sok radikális változást látva pedig, megszédítve maguk is úgy gondolhatják, hogy bár egyetlen az életük, de családjuk több is lehet, illetve egyre sincs szükség, a mindenkori „mai
világban” felelőtlenség a gyerekvállalás.
A hozzá nem értő szülő persze mindig veszélyes. Viktort még egy régi, hagyományos világ nevelte, s a szülők, a tanárok csetlését botlását többé-kevésbé ellensúlyozni
tudta egyrészt a társadalom ideálisnak tudott normarendszere, másrészt a szerencsés
személyiségjegyek sora. Az ő fia viszont a félreneveltség iskolapéldája. Igazából nem
tudjuk meg, hogy miért. Nem is tudhatjuk, mert Viktornak inkább csak alapelvei
vannak a gyereknevelésről, foglalkozni nem szokott fiával, a vidékre költözés után pedig teljesen formálissá válik a kapcsolat. Lehet nyilván a gének rossz kombinációjára
hivatkozni, lehet a válási stresszre is, de ezek magyarázatnak nem elegendőek. Oti persze még válhatott komoly felnőtté, mint megannyi nemzedéktársa az 1956-os generációból, ám az ő eltorzulása mintha rájátszana rejtetten az 1956 tavaszi remények megcsúfolására is.

VIII. Egy felesleges ember?
Felesleges ember volna Oláh Viktor? Jelet nem hagyva élt, s úgy is halt meg, hogy
talán senki sem siratta meg? Nyilvánvaló, hogy minden emberi életútnak vannak értékelemei, s nem csupán az egyén belső élete, hanem az őt körülvevő közösségek nézőpontjából is. Ám ettől még az ember érezheti feleslegesnek magát, ha nem is minden, de jónéhány, meghatározó kapcsolatában. A főhős előbb másokat tart a maga
számára feleslegesnek. Elidegenedik a szüleitől, majd első feleségétől is, igazából mindkétszer ő szakít. Bizonyos mértékig idegenként mozog minden munkahelyén, még az
egyetemen is. Leginkább a könyvtárban talál magára, de valamennyire tartalmasnak
mondható kapcsolata csak az igazgatóval alakul ki. Már kezdetben is ellentmondásosan
viszonyul Katóhoz: szerencsétlenségében és magányában szinte bebeszéli magának
a szerelem illúzióját. Krisztina boldog menekülés lenne, de a háromszög-helyzetet a férfi
nem képes megoldani. Még inkább így van ez Józsával: két egymásnak idegen ember
szenved a kicsiny lakásban, s Viktor nagylelkűen távozik, szinte kodifikálva ezzel
feleslegességét, ám látszat, hogy csupán a fiatal nő életében.
Viktor alakját az életrevalóság és a sikerképtelenség polifóniája formálja. Gyerekkorától kezdve vannak pozitív célképzetei, s céljaiért akar és tud is tenni. Azonban
még igencsak kiforratlan személyiség, amikor a történelem sodrása előbbre lendíti,
majd ugyanolyan váratlanul a sor végére löki. Munkahelyein, a közéletben nagyrészt

9

alkalmazkodó ember, ám ez a képessége a kisember ravaszságaként, s nem az értelmiségi fölényeként nyilvánul meg. Miként a szerző egy interjúban megfogalmazta: „Ami
történik Oláh Viktorral, az a jó szándékú, de gyenge akaratú értelmiséggel történik,
a harmincas évektől napjainkig. A becsapódás, a kirekesztettség, a lassú felismerések folyamata ez. Férfihősben jellegzetesebben és általánosabb érvénnyel kimutatható a »történelmi packázás« emberdeformáló hatása.” (1977, Magyar Szó, Újvidék). Sajnos hozzá
kell ehhez tenni, hogy az erős akaratú emberek még jobban megjárhatták, s nemcsak
egzisztenciális, hanem szellemi értelemben is. Bármilyen is volt ezekben az évtizedekben a régi és az új értelmiség, mindenképpen csak rosszul járhatott, ha méltó maradt az
értelmiségi nevezetre. Viktorral a legnagyobb gond szakmai szempontból alighanem
az, hogy bár jóképességű, talán igazi alkotómunkára is hivatott ember, soha nem tud
produkáló, csak reprodukáló munkát végezni. Talán erre utal már az is, hogy éppen
színész szeretne lenni, hiszen az is reprodukáló szakma, bár természetesen alkotást
igénylő. A könyvtárosi munka, a szakfordítás, az ismeretterjesztő előadás még kevésbé
elégíti ki: okos ember, de csak része egy gépezetnek. Félreértés ne legyen: hasznos értelmiségi munka mindez, de Viktornak kevés. Gomolyog benne valami homályos hiányérzet, de megfogalmazni azt nem tudja. Nem ösztönlény, láthattuk, de a titok nem
tárul fel előtte. A megelégedettség hiánya azonban már nem sarkallja keresésre. Várakozik, mint egy beteg ember. Mint egy növény a napfényre. Mint egy remete a megvilágosodásra.

IX. Életmagányok
Nevelődési folyamatában Viktor, bár nyilván nem ilyennek született, a magány
emberévé válik. Egyre inkább a zárkózottságot tartja önmaga legtermészetesebb, személyiségét leginkább kielégítő állapotának. Ám ha az életmagány szempontjából tanulmányozzuk a Napok alakjait, észrevehetjük, hogy szinte mindegy az életkor, a nem,
a szakképzettség, a munka, majdnem mindenki magányos vagy azzá válik. Pedig az
embernek nem ez a természetes állapota. Tudják ezt a regényalakok is, de sorsuk
a társkeresés és a társmegtartás kudarcaival teljes. A szerelemre, a szülő-gyermek kapcsolatra, a barátságra, a munkatársakra ez egyaránt érvényes, sőt általában az emberiség
körülöttünk tolongó egyedeire, csoportjaira is. A kudarcoknak ugyanis kétféle következménye lehet. Az egyik az egyre riadtabb, zaklatottabb, az ügyetlenség miatt még
kudarcosabbá váló társkeresés, a másik a kivonulás, az elzárkózás. A kudarcos, a csalódott ember némaságba burkolódzik, de néha kitör. Ebből lesznek a végzetes veszekedések, a még nagyobb fokú kudarcokat elindítva. S közben a szerencsétlen ember mártírnak, áldozatnak tudja magát, s rendre nem a nehezen befolyásolható általános körülményeket hibáztatja, hanem azt a társát, aki pedig a legközelebb áll vagy állhatna
hozzá. Viktor édesanyja férje haláláig mártírnak tudja magát, pedig csak szerencsétlen,
kissé butácska átlagember. Az első feleség, Kató tényleg önfeláldozóan viselkedik,
majdnem mindent alárendel a férj diplomaszerzésének, ám eközben szinte tárggyá válik e férj szemében. A szakítás igazából őt viseli meg: soha nem fog már egész emberré
válni. Aligha érti pontosan, hogy miért válik ilyenné a sorsa, de felismerve helyzetét
van ereje távozni, „új” életet kezdeni, pedig ő egyetlen férfi mellett képzelte el az életét. Világszemléletének alapelemei a becsületesség, a munka, a család: ezekkel még
a kisvilágban sem tud érvényesülni. Józsát a szórakozás, a kaland, az érdekesség élteti,
s hiába létesít akárhány férfival kapcsolatot, aligha fog bármelyikben is megnyugvást

10

találni. Kató és Józsa ellenpontok, meglepő, hogy ugyanaz a férfi vette mindegyiket
feleségül. Elvileg Krisztina lehetett volna a legmegfelelőbb partner Viktor számára: ő is
értelmiségi igénnyel élt. S talán éppen ezért: mert mindketten az abszolút ideális
partnert keresték, nem is válhatott tartóssá kapcsolatuk. Az, hogy nem válhattak
házastárssá, mindkettejük számára kudarc, alighanem kölcsönösen elfeledhetetlen.
(Viktor legalábbis nem feledi Krisztinát.)
Az egymás mellett élés, az életmagány csak a fogorvosnőnél nem jelenik meg kudarcként, egyedül ő tudja hatékonyan ellensúlyozni helyzetét. Ha úgy tetszik: sikeres
ember. Ilyenből csak mutatóba akad néhány a Napok világában. Ilyen az ifjúkor legjobb barátja, az úszóbajnok, majd edző Imre, aki 1956-ban emigrál. Ilyen Gróf úr, az
apa munkaadója, aki a haláltábort is megjárja, s 1945, 1956 után is talpra tud állni, még
segíteni is Viktornak és szüleinek. S ilyen az éppen csak emlegetett színész, Söveges,
akit ugyancsak kivágtak a főiskoláról, de később mégis a szakmába kerülhetett s tehetségével érvényesült – ellentétben Katóval és Viktorral. (Bár máshoz Viktornak is volt
tehetsége.) A törtető karrieristák árnyalakjait említeni sem érdemes itt.
Az életmagány azonban nem csak kudarcként élhető meg. Viktor sorsában ez a legfontosabb fejlemény: bár nemegyszer szenved ő is a magánytól, egyre jobban körvonalazódik benne e létállapot lehetséges értelme: az önmagunkhoz való eljutás lehetősége,
az önmegismerés a bergsoni intuíció szerint is.

X. Életes halál
„Minden úgy történik, mintha egy határozatlan, elmosódó lény, melyet hívhatunk
embernek, vagy emberfölöttinek, amint tetszik, igyekezett volna megvalósulni és csak
úgy boldogult volna, hogy útközben önmagából egyet-mást elhagyogatott.” Bergson
ezt a gondolatot az élet fejlődése kapcsán fejti ki, de nemcsak a Föld fejlődéstörténetére
érti, hanem az egyes emberre is. Ha ehhez hozzátesszük, hogy az emberi élet „fölszedegetések” és „elhagyogatások” nehezen szételemezhető összessége, s mindebben a tudatnak, a tartalomnak meghatározó szerepe van, akkor ezzel szinte leírhatjuk Oláh
Viktor fejlődéstörténetét is.
Bergsonnak központi fogalma az eszmélet is, ez voltaképpen maga az élet, s két
összetevője az értelem és az ösztön, amelyek egymással állandó kölcsönhatásban vannak. Az eszmélés a képzet és a cselekvés össze nem illése: „Az eszmélet a lehetséges cselekvések vagy virtuális tevékenység zónáján maradó világosság, mely körülfogja az élő
lénynek valóban végbevitt cselekedetét. Habozást vagy választást jelent. Ott, ahol sok
egyformán lehetséges cselekvés rajzolódik ki és egy sem valósul meg (pl. oly tanakodás
folyamán, melynek nincs kimenetele), az eszmélet erős. Ott ahol a valóságos cselekvés
az egyetlen lehetséges cselekvés (…) az eszmélet megsemmisül. (…) az élő lény eszméletét úgy határoznók meg, mint a virtuális tevékenység s a valóságos tevékenység aritmetikai különbségét. A képzet és a tett széttolódását méri.” Még egy idézet: „Az értelmet
az életnek természetes nemértése jellemzi. Ezzel szemben éppen az élet formáira ömlött az ösztön. Az értelem minden dolgot gépszerűen kezel, az ösztön ellenben, ha
szabad így beszélnünk, szerves módjára jár el. Ha a benne szunnyadó eszmélet fölébredne, ha ismeretté belsősödnék ahelyett, hogy cselekvéssé külsősödnék, ha kikérdezhetnők és felelni tudna, az élet legbensőbb titkait leplezné le nékünk.” Folytatva:
„Az értelem marad az a világos mag, mely körül még a szélesített és intuícióvá tisztított ösztön sem alkot egyebet, mint homályos ködszerűséget. De a tiszta értelem szá-

11

mára tartogatott tulajdonképpeni ismeret híján az intuíció éppen azt adhatná kezünkbe, amire az értelem adatai itt elégtelenek…” „…az eszmélet azért hasadt így értelemre és intuícióra, mert szüksége volt rá, hogy az anyagra illeszkedjék, s ugyanakkor
kövesse az élet áramlását.”
Bocsánat a sok idézetért, de talán így válhat érthetőbbé az eszmélet, az értelem, az
ösztön és az intuíció fogalma és kapcsolata. S így figyelhetünk fel arra, hogy ezek a bírálók által sokszor – és okkal – pontatlannak, körülhatárolatlannak nevezett bergsoni
fogalmak mégis milyen nagy mértékben alkalmazhatók Oláh Viktor személyiségére.
A Teremtő fejlődés szerzőjének filozófiája élet- és nem halálközpontú, ám Viktor is csak
az utolsó hetekben néz igazán szembe a halállal. Pontosabban: csak akkor foglalkozik
igazán a saját halálával. Mert megviselte őt apjának halála 1956-ban, édesanyjáé még
inkább (feltehetően 1965-ben történt), hiszen ekkor fogalmazódik meg benne mélyebben először az, hogy ő maga is meg fog egyszer halni, s akkor mi az élet értelme. Van-e
egyáltalán?
Jókai Anna vallomása-értelmezése szerint: „Oláh Viktor keresi egyedül érvényes
sorsértelmezését, s halála előtt meg is találja. Belső karriert csinál: fölismeri élete személyre szabott értelmét. Befejezi önmagát. S ezt kevesen mondhatják el, akik vegetatív
lelki és szellemi szinten élnek, s úgy is halnak meg.” Magam az Oláh Viktor személyiségét kritikusan minősítő véleményem ellenére azért többre tartom őt a vegetatív
szintnél, ezért neveztem reproduktív értelmiséginek, s ezért is hivatkoztam Bergsonra,
ugyanis értelem-ösztön-intuíció-eszmélet olyan szövevényét véltem benne fölfedezni,
amely a megoldás helyett kifelé, a cselekvés – és a fizikai állapot – szintjén kudarcsorozatnak mutatkozik, s többnyire a tudat is hajlik ilyesfajta értelmezésre, végülis azonban győzedelmeskedik a meghatározhatatlanul sokszínű intuíció: az ösztön és az értelem is meglátja a rohamosan közeledőt: elfogadja a halált.
Talán nem belemagyarázás, ha azt a nagylelkűséget, amellyel otthagyja Józsának
a kizárólag saját tulajdonát képező lakást, a belső karrier közvetlen nyitányának tekintem. Nem a cserkész jócselekedeteként, nem önfeláldozásként, aszkétizmusként éli
ugyanis meg elhatározását, hanem az igazságosság érvényesüléseként: „NEM AZ
A FONTOS, HOGY JÓVÁTEGYÜK, HANEM HOGY VISSZAKAPJUK, amit vétettünk.”
1945 után Viktor nem volt vallásos, Istenről, hitről, túlvilágról nemigen gondolkodott, amennyit talán mégis, az visszafogott ateizmus lehetett. Az egzisztencialistákat
olvasottsága ellenére sem nagyon ismerhette, Heideggerre támaszkodva nem készített
olyan élettervet, amelyben szerepel a halál. Csak a legutolsó hónapok hoznak változást. Ösztönei életpártiak, értelmét bizonytalan sejtelmek zaklatják, de intuíciója egyre
pontosabban működik, s így tudja megélni a befejeződést. S mert ezáltal élete teljessé
válhat: halála életes halál.

12

