A TISZATÁJ DIÁKMELLÉKLETE
2003. DECEMBER

95. SZÁM

VADAI ISTVÁN

Az albatroszok fészekrakása
EGY KOSZTOLÁNYI-VERS UTÓÉLETE
Szeptember végén a Falkland-szigeteken megkezdődik az albatroszok fészekrakása – hallom az egyik
ismeretterjesztő tévécsatornán. Elsőre csupán mókásnak tűnik a mondat, komikusan hat az időhatározó
kétértelműsége. Aztán gondolkodóba ejt. Hogyan csúszott itt egybe jelentés jelentéssel? Miért? És legfőképpen nem is az izgat: hogyan? és miért? – fontosabbnak
gondolom azt, hogy elkerülhető-e egyáltalán az ilyen
nyelvi csapda? Használhatjuk-e úgy a nyelvet, mintha
előttünk korábban nem használták volna? Nyilván
nem. S ha nem tehetünk így, mi akadályoz bennünket
ebben? Valóban: hogyan és miért?
Világos: a nyelv bonyolult jelrendszer. Bonyolultsága ravasz egyszerűségen alapszik. Igen kevés alapelemből építkezik, nyelve válogatja, hogy pontosan
hány hangból, de rendszerint két-három tucat elegendő. Ilyen kevés hangból is elképesztően sok szó alakítható ki. Ha figyelembe vesszük, hogy egy szó hoszszának is megvannak a természetes korlátai (megszentségteleníthetetlenségeskedéseitekért), könnyen belátható,
hogy a szavak száma is véges. Egy alapos szótár, ha
nem is térképezheti fel egy adott nyelv teljes szókészletét, gyakorlatilag mégis igen jól felsorolhatja az öszszes szót. Ha nagyon ki akarunk fogni egy szótáron,
bizonyára találhatunk olyan rétegnyelvi, tájnyelvi kifejezést, ami hiányzik belőle, de ez a lényegen nem változtat: minden nyelv véges szókészletet kínál a beszélőnek. Nemcsak a hangok száma korlátozott, hanem
a szavaké is.
A szókapcsolatokkal ugyanez a helyzet. A matematika, szűkebben a kombinatorika felől közelítve azt
is mondhatjuk: a mondatok, bekezdések, teljes közle-

KOSZTOLÁNYI DEZSŐ
(1885–1936)
A kötetben felbukkanó halálversek azonban nem igazodnak a szecessziós vonulathoz.
Nem halálvágyról, hanem halálfélelemről beszélnek. Elégikusak, szomorúak, fájdalmasak. Kosztolányi ellenpontozásából világos, hogy a halállal szemben boldogság, örömteli gyerekkor, játék, mese,
varázslat áll. Ezek elvesztése
mérhetetlen fájdalommal tölti
el. Lehet, hogy időnként a játékosság, a forma modorossá
teszi, ez azonban soha nem
takarja el a valódi helyzetet,
hogy legbelül vacogva fél.

mények száma is véges. Bármennyire is ellenszenves ez az állítás, bármennyire is korlátozni látszik a gondolkodás, a közlés szabadságát – vitán felül igaz. Egyetlen követelményt kell szabnunk csupán: korlátozni kell a mondat, a bekezdés, a közlemény hoszszát. Ha ezek nem haladhatnak meg egy adott méretet – márpedig ez a helyzet –,
a bennük hangokkal, szavakkal kódolt üzenetek száma elég pontosan megbecsülhető.
Hol sántít a fenti gondolatmenet? Két ponton feltétlenül. Az egyik elhanyagolt
mozzanat, hogy minden nyelvben speciális szabályok írják elő, hogy milyen jelek sorakozhatnak egymás után. Mind a hangok, mind a szavak szintjén nyelvtani szabályok
szűkítik a szövegalkotó lehetőségeket. Ehhez hasonló korlátot teremt a jelentés is, valójában értelem nélküli hangsorokat, összefüggéstelen tartalmú mondatokat felesleges
megszámolnunk. Ez a körülmény azonban nemhogy feloldaná a véges számú közlésről mondottakat, hanem inkább elmélyíti. Véges jelkészlettel továbbra is véges számú
közleményt tudunk előállítani, ráadásul az előállítható szövegek jelentős részét hiába is
állítanánk elő, azok vagy szabálytalanok, vagy jelentés nélküliek lennének.
A második elhanyagolt mozzanat a gondolatmenetben előforduló számok nagyságrendje. Azt mondtuk: véges, megbecsülhető nagyságrendű, de nem mondtuk meg,
mekkora számokról beszélünk. A hangok két-három tucatjához képest egy nyelv szókészlete több százezres nagyságrendű. Az ezekből felépülő szabályos mondatok száma
már kimondhatatlanul hatalmas szám. Akárhogyan is csökkentjük ezt a szabálytalan
vagy értelmetlen mondatok kigyomlálásával, az eredmény olyan nagy, hogy gyakorlatilag nem állíthatjuk elő az összes elképzelhető szöveget. A nyelv ravasz egyszerűsége
folytán néhány hangból több százezer szót, ezekből pedig gyakorlatilag(!) végtelen
számú mondatot alkothatunk.
A szeptember végén fészket rakó albatroszok kérdése érdekes határfelületre esik.
A szókapcsolatok, néhány szavas kifejezések száma már jóval meghaladja a lehetséges
szavak számát, gyakorlatilag(!) már ezekből is végtelenül sok van. Ám a nyelvben
ténylegesen előforduló szókapcsolatok száma jóval kisebb. Tapasztalati tény, hogy
vannak gyakori kifejezések, sűrűbben előforduló szótársulások. Ezek egy része nyelvi
klisé, sablonfordulat, mint például a köszönő, kérő, válaszoló és megszólító formulák
(Jó napot kívánok! Kérek egy jegyet. Köszönöm, elég volt. Hölgyeim és uraim!), más részük
állandósult szókapcsolat, például ige és vonzata, jelzős szerkezet. Van azonban a szóhasználatnak egy nem pusztán nyelvi, hanem irodalmi szokásrendszere is. Azok a szövegek, melyek bekerülnek a kánonba – most ne firtassuk, hogy miért? és hogyan?, sőt
azt se, hogy miféle? kánonba –, szóval a hagyományos szövegek elhasználják a szókapcsolatok egy részét.
Nyilvánvaló, hogy a nagy hagyományú – kanonizált – szövegek is használnak szavakat, kifejezéseket. Ezek az esetenként jellegzetes, egyedi szókapcsolatok foglalttá válnak. Ettől fogva nem lehet őket ártatlanul használni. Speciális jelentéssel töltődnek fel
azzal, hogy egy adott kontextusban már használták őket, és ez a korábbi használat
mindenki által ismert, megjegyzett. Ezeket a kifejezéseket mondani már nem lehet,
csak idézni. Szellemi tulajdonná váltak. Például a Talpra, magyar! felszólítást nem lehet
eredeti környezetétől függetlenül használni. Még ha szándékunkban állna is, a hallgatóság azonnal felismerné az eredeti kontextust, és a felszólítás speciális mellékjelentést
(komikus, ironikus, patetikus vagy tragikus felhangot) kapna.
A posztmodern irodalom hasonló helyzetet érzékel. Az irodalmi hagyomány olyan
módon használta el a saját szókészletét, hogy ártatlan módon nemigen lehet már megszólalni. A hagyomány olyan deformáló erővel telepszik ránk, hogy kényszerűen eh-

2

hez viszonyítva értelmezzük magunkat. Még a hagyomány tagadása, a radikális újszerűség (avantgárd) is hagyománnyá merevedett. Erről a folyamatról ír kitűnően
Umberto Eco is A rózsa neve utószavában. Ebben a helyzetben a posztmodern irodalom gyakorta él az idézés eszközével. A korábbi – kanonizált – szövegből vett idézet
egyszerre beszél az ártatlan megszólalás lehetetlenségéről és az idézet eredeti kontextusához való viszonyról. Ez a viszony – mint a Nemzeti dal esetében láttuk – lehet komikus, ironikus, patetikus, tragikus stb. A posztmodern mű értelmezése így igen bonyolult folyamattá válik, hiszen a vendégszövegeken keresztül beemelődik a hagyomány jelentős része. Nem csupán az író van tehát nehéz helyzetben (ártatlan megszólalási helyzet híján), hanem az olvasó is, aki folyamatosan a hagyomány újraértékelésére, viszonyításra van kényszerítve.
A szeptember végén szófordulat persze nem posztmodern irodalmi elvek mentén
került az albatroszokról szóló természetrajzi filmbe. Hanem szándékolatlanul. Hogy a
fészekrakás kapcsán további jelentésszálak is az értelmezésbe szövődnek, megintcsak
véletlen. De ez a véletlen igencsak jellemző a szövegalkotási folyamatra és a posztmodern értelmező olvasási technikájára is. A kifejezések elhasználódása nehezen követhető folyamat, sem a nyelvet, sem az irodalmi hagyományt nem tudjuk tökéletesen
uralni. Időnként a nyelv is létrehoz szándékolatlan jelentéseket – Köztünk nem vala gát –
mondja Arany a Tetemre hívásban. Bennünket azonban most a szándékolatlan irodalmi idézetek érdekelnek.

*
Válasszunk egy szándékos idézetekkel alaposan megtűzdelt, sokszor elemzett művet, Esterházy Péter Fuharosok című regényét! A szöveg kis terjedelme ellenére – pontosabban: attól függetlenül – regény. Egyetlen nap eseménysorát beszéli el, a fuharosok
megérkezését, a vidéki majorház lakóinak viselkedését, Zsófia beavatását-megaláztatását. A túlélésről, a hatalomról, az igazságosságról és az erőről beszél. A lírai tömörségű,
balladás hangvételű mű igazi mesterdarab, a 20. századi próza egyik csúcspontja. Öszszetettségének egyik nyilvánvaló oka az idézetesség. A regény önálló kiadásában az
alábbi bekezdés áll a szöveg végén:
„A regényben szó szerinti vagy torzított formában Teilhard de Chardin-, Søren Kierkegaard-, Blaise Pascal-, Pilinszky János-, Rainer Maria Rilke-, Szőcs Géza-idézetek vannak.”
Arra most nem figyelünk, hogy a Bevezetés a szépirodalomba című Esterházy-kötet
úgy tartalmazza a Fuharosok-at, hogy ezt a bekezdést beleolvasztja az egész vaskos kötetre vonatkozó, összesített felsorolásba. Az idézett mondat bevallja, hogy Esterházy
a regény szövegébe vendégszövegeket szőtt, hat szerző feltűnően ismerős, vagy éppenséggel teljesen jellegtelen mondatait, kifejezéseit. Önmagában a záróbekezdés ennyit
mond: a regény nem fogható fel Zsófia ártatlan visszaemlékezéseként, hiszen ő nem
fogalmazhatna elbeszélésébe mondjuk Rilke-idézeteket. Emellett azt is kiolvashatjuk
a zárlatból, hogy a szöveg ravasz módon felépített, áttételesebben kódolt, mint ahogyan
az felületes olvasás után gondolható. Türelmesebben utánagondolva még az is mondható – ez persze már egyéni értelmezés kérdése is –, hogy a szerző (a szöveg) rokonságot vállal a hat felsorolt szerzővel, azok valahogyan együvé tartoznak. Hogy mennyire
homogén ez a csoport, lehet vitakérdés; talán igaz, hogy valamennyien közel állnak
a keresztény, egzisztencialista gondolkodásmódhoz.

3

Magát a szöveget tüzetesen megvizsgálva mondatról mondatra megmutatható,
hogy a Fuharosok mikor kit idéz. Kiderül, hogy Bolondka, a regény értelmiségi-bohóc
figurája egyfolytában Pascal-mondatokban beszél. Kideríthető, hogy a regény leglíraibb mondatai rendre Teilhard de Chardin-idézetek. Magyar olvasó számára szinte önként kínálkoznak felismerésre a Pilinszky Jánostól származó sorok. Hosszú lenne pontos felsorolást adni, és most nem is ez a célunk. Az idézetek megtalálása, az idézet-bújócska szórakoztató játék, ám a keresgélés közben a szándékolt idézetek mellett az olvasó hamar felfigyelhet a (talán) szándékolatlan idézési mozzanatokra is. Egy helyen
például a Fuharosok az alábbi mondatot tartalmazza:
„Csitított, hogyne, hát hogyne, elmenekülünk, itthagyunk csapot-papot, vagy bevesszük
magunkat az erdőkbe, ...”
Szándékos idézetet itt nem látunk, de észrevehetjük, hogy az „itthagyunk csapotpapot” irodalmi hagyományon alapszik. Petőfi Sándor Csokonai című verséből való
a szófordulat, a költemény pontosan elmeséli, hogy miféle csapról és miféle papról is
van szó. Akkor most Esterházy itt Petőfit idézett? Valószínűleg nem. Akkor nem mulasztotta volna el felvenni őt is az idézett szerzők listájára. Vagyis olykor az író akkor
is idéz, amikor nem akarja. De mit tegyen ilyenkor az olvasó?
Második példaként idézzük a regény legelejét:
„Hát megjöttek! Hát megjöttek a fuharosok. Az ő kurjantásaik verik szét a hajnalt –
szakadt, szürke, nyűtt – a csend törékeny és üres. Láttam nővéreim rettenetes arcát! – ádáz!
ádáz! – Drágáim, az istenért, dehát mi történt?
A spaletták vékony résén a meghajszolt lovak habos zablái – az ifjonc kocsisok a bakon,
ők, ők kurjongattak hidegtől rózsás arccal, miközben előrehajolva kacéran kormányozták
lovaikat. A gyeplők lengtek ide s oda, a kicsi jég csilingelt a vaspántos kerekek alatt. Itt! itt!
– Csatakos virradat! Az óra hangosan ketyegni kezdett, szorítsd a combjaid közé, rivallták
nénéim, és csavard a szoknyádba azt a rohadt órát. Most a csend a legfőbb szükségünk.”
Az idézett részben három felismerhető idézet szerepel. (Legalábbis én hármat ismerek fel, és nem lehetek biztos benne, hogy több nincs.) Mindhárom Pilinszky Jánostól
való. Az elsőre könnyű rábukkanni: a csend törékeny és üres szavak az Őszi vázlat című
versből kerültek ide. A jellegzetes tiszta jambikus lejtés azonnal felhívja magára a figyelmet. A költemény is jól ismert, Esterházy máshol is idézi (Függő – a szöveg idézeteit is jelöli, sőt a szóban forgó Pilinszky-verset teljes terjedelmében mellékeli a Bevezetés a szépirodalomba, 206.). A csatakos virradat kifejezésre sem nehéz rátalálni, az Utószó zárószavai ismerősen csengenek minden versolvasónak. A jelzős kifejezés annyira
egyedi, hogy azonnal Pilinszkyt juttatja eszünkbe. Nemcsak amiatt, mert ismerjük
a verset, ahonnan való, hanem azért is, mert jellegzetes Pilinszkys jelentéssűrítő metonimikus kifejezés. A harmadik idézet már fogósabb, ez ugyanis nem versből, hanem
egy Pilinszky-drámából való. A Gyerekek és katonák című színdarab III. képében szerepel. Az óra hangosan ketyegni kezd – szerzői utasítás, majd az egyik szereplő szövege
a Szorítsd a combjaid közé és csavard a szoknyádba azt a rohadt órát. Most a csend a legfőbb
szükségünk. A rivallták nénéim Esterházy betoldása. A torzított idézetet különösen
nehéz felfedezni, és nem csak azért, mert a drámaszöveg kevésbé ismert, mint a költemények. Az is nehezíti a felismerést, hogy a szövegrész teljesen természetes módon olvad bele a regény cselekménymenetébe. A szoknyába csavart óra hihető, mert a re-

4

gényben lányok ébredéséről van szó. Először fel sem merül a gyanúja annak, hogy
vendégszöveggel állunk szemben.
Érdemes ebből a szempontból megvizsgálni a csatakos virradat kifejezést is. A regény szövege felől értelmezve a virradat illeszkedik a hajnali eseménysorhoz. A csatakos jelző itt is metonimikus, jelentéssűrítő szerepet kap. Egyrészt az együtt alvó, ébredező lányok csapzottak, s ettől lesz a reggeli hangulat csatakos. Erre a mozzanatra
többször is utal a szöveg: „Ó, hányszor reggelente a sok ébredés nénéim forró és puha
hasán! [...] De reggelre forró volt és pihés a hasuk, és orcám köldökükön melegedett
ismét ébredéskor.” Másrészt már a regény második bekezdésében feltűnnek a fuharosok lovai: „A spaletták vékony résén a meghajszolt lovak habos zablái ...” A lovakra is
illik a csatakos jelző. A két jelentésmozzanat érintkezik, hol a játékosan erotikus, hol
a naturalisztikus mozzanat erősödik fel. A szó billeg.
Pilinszky versében egyértelműbb a helyzet: „a lovasok zuhogó, sűrü trappban /
megjönnek a csatakos virradatban.” Itt egyértelműen a lovak csapzottak, meghajszoltak. Ám ennél jóval több is tudható. Az Utószó egy másik nagy Pilinszky-vers, az
Apokrif utószava. Kezdőversszakában megidézi a másik vers zárlatát, hangulatában,
motívumaiban illeszkedik hozzá. A világvégi vízió szereplői nem mások tehát, mint az
apokalipszis lovasai. A meghajszolt lovak itt a végítélet könyörtelenségét, kegyetlenségét láttatják.
Ha a posztmodern idézéstechnikáról elmondottakat komolyan vesszük, akkor
a Fuharosok értelmezésénél számolnunk kell ezzel a legutóbbi jelentéssíkkal is. A regény
hangulatához illeszkedő mozzanatra leltünk, hiszen a fuharosokhoz folyamatosan
a brutális erő, kegyetlenség, könyörtelenség kapcsolódik. Meggyilkolják a kutyákat, leteperik a lányokat. A regény értelmezői közül sokan érvényesítik a keresztény szimbolikát, ahol a fuharosok egyenesen a Sátán megtestesítői (például Szörényi László
szövegértelmezése). A Pilinszky-vers virradata az a pillanat, mielőtt a semmi napja
megjelenik, mielőtt az apokaliptikus lovasok megérkeznének. Vagyis a következő nap
a végítélet napja. Az Esterházy-regényben ez a végítélet átértelmeződik, de a virradat
szó jelentése megmarad. Olyan hajnal, ami után megérkeznek a lovasok, majd bekövetkezik a katasztrófa.
Egy finomabb motívumelemzés még arra is figyelhetne, hogy mi a szerepe az öltözésnek-vetkőzésnek a két műben, vagy hogy milyen további mozzanatok feleltethetőek meg egymásnak. Egyáltalán nem lepne meg, ha az Utószó, az Apokrif és további
Pilinszky-versek nyújtanának párhuzamos értelmezési lehetőséget a Fuharosok szövegéhez. Nagyon valószínű, hogy Esterházy nem csupán szavakat idézett.

*
A csatakos virradat szókapcsolatnak azonban van egy eddig még nem említett jelentéssíkja is. Ez ugyanis egy Kosztolányi Dezső-vers címe. Érdemes rá, hogy alaposabban
is szemügyre vegyük, idézzük teljes terjedelmében:

5

CSATAKOS VIRRADAT
Reggelre minden ferde lesz
és széttörik ezer darabbá.
Ó, költők, hol van, ki az éj
tündéri tükrét összerakná?
Csak köd kísért most és halál,
a kávéház égboltja szürke,
s mint egy kialudt égi test,
úgy bámul üresen az űrbe.
Meggyszínü selyme is fakó,
szívembe fáj bitang magánya,
de nézz reá és gazdagodj,
az éj s a szív a bánya, bánya.
Egy ember ballag csöndesen,
az éjszakától megveretve
s viszi-viszi a bánatát
föl az ötödik emeletre.
Görnyed, mint egy tehervivő,
baljós szeme meredve pillant,
bámulja a hideg falat,
a piszkos, lépcsőházi villanyt.
Egy kocsi megy a köruton,
batárja éji gyászmenetnek.
Ki a halottja? Nem tudom.
Hull a köd. Tülkölnek. Temetnek.
Hol vannak most az angyalok,
a színésznők s más annyi csillag?
A téli aszfalt peremén
a lányok hosszú ingbe sírnak.
Először is az tűnik fel a cím értelmezésekor, hogy a kifejezés sokkal konkrétabb.
Egy városi hajnal leírását kapjuk. Mintha a Körúti hajnal párdarabja lenne a vers. Tóth
Árpád meleg színekkel festi a reggelt, Kosztolányi épp megfordítva, a szürkesége felett
komorodik el. Nyoma sincs annak, hogy a hajnal valaminek az előzménye lenne.
A vers visszatekint az éjszakára, az értékek elvesztése feletti fájdalomnak ad hangot.
Nem nyitány ez, hanem zárlat.
Sem Pilinszky felé, sem Esterházy felé nem látunk kapcsolódó szálat. Mielőtt gondosabban utánajárnánk, hogyan épül fel a Kosztolányi-vers, szögezzük le: Esterházy
valószínűleg szándékolatlanul idézi. Nem szerepelteti a regény végén lévő felsorolás-

6

ban a költőt, számára a csatakos virradat Pilinszky kifejezése. Ez már csak azért is furcsa, mert Esterházy számtalanszor használ más szövegeiben Kosztolányi-idézeteket.
A Függő főszereplője, K. egyenesen Kosztolányi alakmásának tekinthető. A Bevezetés
a szépirodalomba széljegyzetei mutatják, hogy egymást érik a Kosztolányi-vendégszövegek. Meglepő, hogy jelen esetben a Fuharosok nem játszik rá erre a versre.
Hasonló módon azt gondolhatjuk, hogy Pilinszky is szándékolatlanul idéz. Kosztolányi versében nyoma sincs apokaliptikus víziónak, biblikus hangulatnak. Mintha
bizony az történt volna, hogy a Kosztolányi-verscím nem használta el a magyar nyelv
e kifejezését, Pilinszky viszont olyan kiemelt, hangsúlyos helyen alkalmazta, hogy ettől kezdve már csak az ő tulajdonának tekinthető.
Nos, a helyzet majdnem így is áll.
De térjünk vissza Kosztolányi szövegéhez. A virradat már a vers címében jelzi az
ábrázolt időpontot. Az első versszakban erre felel a reggel, a másodikban a most és az
űr, a harmadikban az éj, a negyedikben az éjszaka, az ötödikben a villany, a hatodikban
az éji, végül a hetedikben a csillag. Mitől csatakos ez a hajnal? Más utalást nem találunk
rá, mint a második és hatodik versszak köd szavát. A szimmetrikusan elhelyezkedő
köd-motívum kiegészíthető a zárószakasz téli aszfalt kifejezésével, s máris előttünk áll
egy novemberi nyirkos hajnal képe. A csatakos virradat tehát jelenthet lucskos, nedves,
ködös, hideg hajnalt. A jelzős szerkezet tehát a környezetre, az időjárásra utal. Van-e
némi esély rá, hogy a vers szereplőire vonatkoztassuk a jelzőt? A kávéházak vendégei,
a színésznők, a lányok részesei lehettek valami alkoholgőzös, fülledt, parfőmös, erotikus, párás, átmulatott éjszakának is – ekkor a csatakos állapot érthető lenne rájuk. Ám
a szöveg ennél kopárabb, hidegebb, baljóslatúbb. Nincs olyan kapcsolóelem, mely
a címet ekként vonná be a vers jelentésébe. (Talán csak az első sor ferde szava utalhatna
arra, hogy a hajnalt szédült, bódult állapotban érzékeljük.) A Fuharosok reggeli lányzsibongását tehát kirekeszthetjük az értelmezésből.
Az első versszak ezer darabra tört tükörnek nevezi az éjszakát. A tündéri tükör erős
alliterációja megteremti az éjszaka pozitív hangulatát, a varázslatos éjt. Ez a mesés világ
sejlik fel a költemény végén is, ahol a színésznőket azonosítja angyalokkal, és talán a
csillag egyszerre jelenti az égbolt és a városi éjszaka csillogását. (Bizonyos, hogy a csillag szó ekkor még nem jelent sztárt.) A keretes szerkezetet egy másik szimmetrikus
mozzanat is erősíti. A nyitóstrófa költő kérdése: „Hol van, ki az éj / tündéri tükrét
összerakná?”, a záróversszaké: „Hol vannak most az angyalok, / a színésznők s más
annyi csillag?” Mindkét kérdés arra irányul, hogy Hol van? Hova lett? ami eltűnt, ami
elmúlt. Ez a költészet egyik örök toposza, Ubi sunt? formulának hívják. Villon Hová
lett a tavalyi hó? kérdésétől Kölcsey: Zrínyi dala című versén át, Arany: Hová lettél,
hová levél, oh, lelkem ifjusága? refrénjéig lehetne sorolni a példákat. A Hol van? Hova
lett? kérdés mindig a mulandóságot, hiábavalóságot jeleníti meg. A válasz kimondatlanul is az, hogy: elmúlt, eltűnt, elpusztult, nincs már és soha nem is lesz már. Kosztolányinál most úgy érthetjük, hogy a reggel elérkeztével az éjszaka minden pompája végérvényesen elmúlik. Nincs, aki a tükröt összerakhatná. Szembeállítja tehát az értéktelített éjt és az értékfosztott nappalt, a varázslatos mesét és a kijózanító valóságot. A kérdésekre adható válasz egy ponton megdöbbentő. Hogy milyen végérvényességgel teszi
múlt időbe a boldogságot.
A második versszak a köd motívumával indul. Már említettük, hogy a hatodik
strófa szimmetrikusan ismétli ezt a képet. A tündér – angyal megfelelés, a két költői
kérdés elhelyezése, illetve a kétszeres köd-kép mind arra mutatnak, hogy a költemény

7

tükörszimmetrikus felépítésű. Ennek megfelelően viselkedik a következő mozzanat is,
egyszerre bukkan fel itt, és a megfelelő párversszakban. A második strófa halál szavára
a hatodik halott szava felel, illetve a gyászmenet, temetnek szavak. Nem világos, hogy ez
a temetés mennyire konkrét kép. A vers elején a halál még érthető általánosan. Hideg,
téli, ködös hajnal és halál. Hangulati egyezés köti össze őket. Idevillan Vörösmarty híres sora az Előszóból: „Most tél van és csend és hó és halál.” Kosztolányi verséből hiányzik a hó. Nincs hangsúlyosan tél. És csend sincs. Tülkölnek. Temetnek.
A kopár, halotti hangulatot erősíti a második strófa szürke színe. A kávéház amúgy
barátságos helyszín lenne, de most üres. Az űr kopársága, üressége jellemzi. Kiadásomban (Századvég, 1993, a szöveget gondozta Réz Pál) az égi test különírva szerepel,
de nyilván kialudt égitest értelemben. Megint egy Vörösmarty-allúzió a Vén cigányból:
„A vak csillag, ez a nyomorú föld, / Hadd forogjon keserű levében ...”. A következő
versszak a színhasználat miatt szorosan idevonható. A meggyszínű selyem vélhetően
a kávéház kárpitja. Reggelre ezt sem az éjszakai világítás sárgás aranya melegíti, hanem
a hideg, sápadt virradat miatt fakó. A szürke égbolt kifejezés azonban megbillenti az értelmezést. Ha a második strófa égboltja a valódi égbolt, akkor nem a kávéháznak van
meggyszínű selyme, hanem a címben megjelölt virradatnak. Hajnalpír. Ha viszont
a selyem valódi, akkor a korábbi égbolt minősül át kopott, szürke mennyezetté. Mintha
lényegtelenné válna a kint és a bent, felcserélhetőek, egyformán kopottak és üresek.
Ez az üresség, a magány a kulcsszava a harmadik szakasznak. A bitang jelző fokozó
értelmű, emellett azt is érzékelteti, hogy az én mennyire kiszolgáltatott. Itt jelenik
meg a versben először a lírai alany. A szívembe szó elárulja, hogy a magány, az értékfosztottság az én-t érinti fájdalommal. A vers tehát nem tárgyiasítja a látványt, hanem
kijelöli a nézőpontot. Az első versszak költők megszólításával egyeztetve ezt úgy azonosíthatjuk, mint annak a költőnek a nézőpontja, aki e sorokat írja. Még egyszerűbben
szólva: a lírai én azonos Kosztolányival. Mindezzel persze nem azt akarjuk mondani,
hogy egyszerű élménylírát olvasunk, csak azt, hogy Kosztolányi elvállal egy narrátori
pozíciót, megjelöli magát, mint szemlélőt. És rögtön ezt követően kijelöli a címzett
helyét is, a nézz reá és gazdagodj rész igéi megszólítják az olvasót. Én és te – mondja
a költő – én mondom el neked. „Elmondanám én ezt néked.” – kezdi majd közismert
és ugyancsak hajnali versét, a Hajnali részegséget.
A felszólítás, hogy az olvasó gazdagodjon, csak úgy érthető, hogy még ennek a bánatos, magányos, barátságtalan virradatnak is megvan a maga tanulsága. Itt a példa,
okulj kedves olvasó, innen megtanulható, hogy két helyen lelhető fel valódi érték,
a szív és az éj rejtik a kincseket. A bánya ebben kontextusban kincsesbányát, tárházat
jelent. Furcsa hatású a gemináció. Elsőre esetlennek tűnik, mintha bizony a sor szótagszáma kívánná csupán, hogy a költő megismételje a szót. Nem indokolja a kétszerezést
érzelmi felfokozottság, nem indulat diktálja a szavakat, nem felkiáltás, nem jajszó. Indokolhatja ravasz retorika, miszerint az egyik bánya a szívhez, a másik az éjhez tartozna. Ám nem lehetetlen, hogy a bánya egyszerre jelent tárházat, és üres helyet. Az
üresség a szív magánya, és az éjszaka sötét űrje. És a szó ennek megfelelően kondul
bennük, hosszan visszhangozva ...
A negyedik versszak szakít az éppen csak kialakított nézőponttal. Az ötödik emeletre ballagó embert már nem a költő látja, nem tartozik a hajnali város külső látványához. Csak tudunk róla. Kívülről látjuk, ám a magány erre az emberre is érvényes,
így nem lehet a közelében megfigyelő. A vers harmadik személyben beszél róla, és az
igék harmadik személyű alakjai tudatják, hogy folyamatosan, az ötödik versszak vé-

8

géig erről az emberről van szó. Ellenpontot alkot az előző strófa mélysége (bánya) és a
mostani magassága (ötödik emelet). A felfelé haladó mozgás lassú, ezt a viszi-viszi
gemináció érzékelteti. Az ember állapotát a megveretve, bánat, görnyed, meredve pillant
kifejezések írják le. A hideg fal, és a piszkos, lépcsőházi villany a belső állapot külső megfelelői. Komor, lepusztult, sivár helyszín felel meg az elgyötört, a bánatot teherként
cipelő, baljós pillantású ember érzéseinek. A negyedik és ötödik szakasz szoros tartalmi kapcsolata megbontja a versről eddig kialakított szerkezeti elképzelésünket. Arra
számíthattunk a keretes szerkezet nyomán, hogy a negyedik strófában középpontot találunk. Ha ilyenre kellene vadászni, leginkább a bánat szót emelhetnénk ki, mint
a vers tónusának kulcsszavát. Ám a negyedik és ötödik strófa együvétartozása miatt inkább feladjuk korábbi elképzelésünket, és visszafelé haladva megállapítjuk, hogy hasonlóan kapcsolható össze a második és harmadik strófa. Ott a kávéház képe köré
szerveződnek a sorok. A lépcsőházban azonban nem a színek (szürke, meggyszínű) festik a környezetet, hanem a fény (piszkos villany) és a hőérzet (hideg fal).
A következő strófában kilépünk a szabadba. A vers eddig feltérképezett logikája
visszaállítja a szimmetriát: éj – kávéház – szív – bánat – lépcsőház – körút – csillagok.
A határtalanból indul, konkrét helyszínt rajzol, belső érzelmet ábrázol, majd bejárja
ugyanezt a vonulatot visszafelé. A chiasztikus szerkesztés nem érvényesül számtani
pontossággal, bár az elemzés elején épp a keret pontos megfeleléseire mutattunk rá.
A költemény közepe azonban eltér ettől a tervtől, nem szigorú szimmetriával, de mégis
megtartja a gondolati ívet. (Teljesen szabályossá akkor válna a vers, ha beiktatnánk egy
versszakot a jelenlegi ötödik sor után. Ekkor a következő ábrát rajzolhatnánk fel:
1. Éj, tündér, költői kérdés
2. Köd, halál, – – –
3. 4. – Kávéház, magány
5. 6. Bánat, lépcsőház
7. Köd, halál
8. Csillag, angyal, költői kérdés
A gondolatjelek azt mutatják, hová kellene négy sort pótolni, hogy a szimmetrikus
szerkezetet létrehozzuk. Ennek híján a vers csak 7 szakaszból áll, és a fiktív 2., 3., 4.
strófának a valóságban a költemény 2., 3. szakasza felel meg.)
Eddig nem tértünk ki a vers formájára. Jambikus lejtésű, a sorok szótagszáma: 8, 9,
8, 9. Ennek megfelelő a rímszerkezet: x, a, x, a, vagyis a költemény félrímes, négyes-,
ötödfeles jambusokból áll. Érdemes megfigyelni, és emiatt tértünk ki éppen ezen a helyen a formára, hogy miféle tájnyelvi ejtést erősít a jambikus sor. A hatodik strófa első
két sora ritmizálva így fest:
– ∪ ∪ ∪ ∪ ∪∪ –
Egy kocsi megy a köruton
∪–∪–∪ – ∪ – –
Batárja éji gyászmenetnek
A második sor tökéletes ritmusú, négy jambust ( ∪ – ) követ egy csonka láb. Az
első sor azonban szinte csupa rövid szótagot tartalmaz. Ezen a helyzeten azonban módosít a körút szó pesties ejtésmódja. A dunántúli ejtésmódnak megfelelően az út szó u-

9

ja rövid, és ezt az ékezetlenség is mutatja. Emellett azonban a kör szó ő-je hosszan ejtett! Kőrut. Ez az ejtésmód a mai napig megfigyelhető. Ami Szegeden körút, az Pesten
kőrut.
A hatodik strófa egy, a hajnali utcán haladó kocsit mutat. Ugyanúgy nem tudunk
meg semmit róla, mint a lépcsőkön ballagó emberről. Egy ember – egy kocsi. A költő
itt ismét megjelenik, ő látja az utcán haladó járművet. Vélhetően ő az, aki gyászmenet
batárjának látja. A kocsi minden bizonnyal fekete. De talán csak a rideg hajnal hangulata alakítja halottas batárrá. Az éji gyászmenet már nem valóságos látvány. A kocsi
egyedül halad, a képzelet vetíti mellé a gyászmenetet. A költemény logikája szerint
magának az éjszakának a haláláról esik itt szó. A halál személytelenségét fogalmazza
meg a kérdés és a válasz. A temetés ködbe vész, csak a tülkölés durva hangja szűrődik
át rajta. A zárósor rövid mondatai véglegességet, szomorúságot sugallnak.
És ezzel visszaérkeztünk a kezdőponthoz, a nyitány tündéreihez. Hová tűntek
az angyalok? Mintha a Kosztolányi-líra örök kérdése visszhangozna itt is, hová lett
a gyermekkor, a mesék, a boldogság? Helyettük csak városi kopárság (aszfalt), hideg
(téli) és bánat (sírnak) maradt. Az angyalok–lányok fogalompár egyszerre ellentét és
párhuzam.
A szöveg értelmezése során számos belső összefüggésre felfigyeltünk. Megpróbáltuk feltérképezni a költemény szerkezetét. Igyekeztünk a címet is megmagyarázni.
Mégis hiányérzetünk van. Miért íródott ez a vers? Mi váltotta ki? Miért érezte Kosztolányi fontosnak ezt a hangulatot? Egyszerűen egy késő őszi, kora téli, fázós, bánatos
hajnal hangulati lenyomata lenne?
Ez a legutóbbi kérdés talán megválaszolható. Hiszen Kosztolányi verseit lapozgatva
megállapíthatjuk, hogy általában miféle versötletek kerekednek költeménnyé, s hogy
ezek milyen verskörnyezetben keletkeznek. Nyilván irányadó, ha azt látjuk, hogy
impresszionista hangulatversek között bukkan fel. A Csatakos virradat a Mák című kötetben jelent meg. Környezetében olyan borongós hangulatú darabokat találunk, mint
a Hideg. Csak az első hat strófáját idézzük:
Furcsa est ez, néma, hűvös,
a szobánkban újra bűvös
lámpa ég.
Fűtenek is innen-onnan
s rémlik a körúti lombban
fönn az ég.
Istenem, mi végre élek?
Dúdorászok, árva lélek,
egymagam.
A mesék arany kastélya
és a cukros, piros téa
merre van?

10

Nem merek a ködbe nézni,
sárga gallyakat idézni
soha már.
Aki vén, az mint az ősz fáj,
mint a hervatag, esős táj
s a halál.
Nemcsak a borongós, fázós hangulat azonos. Megfogalmazódik a Mi végre élek?
kérdése, sőt az Ubi sunt? formula ugyanúgy kérdez rá a gyerekkor véglegesen tovatűnt
meséire, rekvizitumaira. A köd hasonló balsejtelemmel jeleníti meg a halált.
Ugyanígy felbukkan a halál a Szeszélyes futamok a holdról soraiban, a Délutáni elmélkedésben, A rossz élet, az Őszi síp vagy a disszonáns hangú Skála című versekben.
A kötet legismertebb verse, az Akarsz-e játszani? sem kivétel: „Akarsz-e élni, élni mindörökkön, / játékban élni, mely valóra vált? / Virágok közt feküdni lenn a földön /
s akarsz, akarsz-e játszani halált?”
Maga a kötetcím is komor hangulatú. Általában a Mérgek litániája című vershez
szokás kapcsolni, melyben a gyilkos szerek sorában (ópium, atropin, arzén, antipyrin,
koffein, veronál, morfium, nikotin, alkohol) első helyet foglal el a mákból készült
ópium. Ebben a korban sajátos kultusza volt a kábító hatású szereknek. Az egész Európát érintő hullám kezdőpontjaként Thomas de Quincey művét, az Egy angol ópiumevő vallomásai-t szokás megjelölni, őt követően számos ismert név sorolható még, Poe,
Baudelaire, Rimbaud, a magyarok közül pedig Csáth Géza. Kosztolányi unokatestvérének Ópium című novellájáról, s ezen belül a pusztító szerek kultuszáról Keresztúrszky Ida írt remek tanulmányt (Az örök áfium – Megalkotható-e Csáth Géza
Ópium című novellájának új olvasata? Palimpszeszt, 5. szám. elektronikus formában:
http://magyar-irodalom.elte.hu/palimpszeszt/05_szam/04.htm).
A mérgeknek és kábító hatású szereknek sok közük van a szecesszió halálkultuszához. A századforduló művészi témái között feltűnő a halálvágy (például Vajda János:
A vaáli erdőben, Nádas tavon), és a halálközeli dekadens életérzés (Ady Endre: Lédával
a bálban, A Halál rokona). A Mák kötetcím ehhez a vonulathoz kapcsolható. (Nem tudom megállni, hogy ne idézzem Kosztolányi Ady-kritikájából, Az írástudatlanok árulásából a kínálkozó szójátékot: „A nagybetűs szavak titkos jelképek gyanánt szakadatlanul ismétlődnek verseiben. Nemegyszer ezt olvassuk: Mák, ami nem az ismert növény, hanem a „ma” többes száma, s egy ízben ezt is olvassuk: „életemnek csak mája
fázik”, ami nem az ismert epeválasztó szerv, hanem a „ma” egyes száma.”)
A kötetben felbukkanó halálversek azonban nem igazodnak ehhez a szecessziós
vonulathoz. Nem halálvágyról, hanem halálfélelemről beszélnek. Elégikusak, szomorúak, fájdalmasak. Kosztolányi ellenpontozásából világos, hogy a halállal szemben
boldogság, örömteli gyerekkor, játék, mese, varázslat áll. Ezek elvesztése mérhetetlen
fájdalommal tölti el. Lehet, hogy időnként a játékosság, a forma modorossá teszi, ez
azonban soha nem takarja el a valódi helyzetet, hogy legbelül vacogva fél.
Közelítsünk tehát megint másként. Figyeljünk a vers keletkezési időpontjára: 1914.
Beszédes évszám, és még beszédesebbé tehetjük, ha idézzük a Mák lapjairól a július
30-án keletkezett Öcsém című vers első szakaszát:

11

Az én öcsém mostan katona a határon,
a szerb hegyek mentén Ferenc József bakája,
szívdobbanásommal mérek fel minden éjet,
lámpákat gyújtok és így gondolok reája.
Ez az életrajzi mozzanat sokmindent megmagyaráz. Világos, hogy 1914 késő őszén,
a világháború kitörését követően Kosztolányi másként élte meg a hajnali komorságot,
mint egyébkor. A közelítő tél (nem lehet ártatlanul beszélni) borongós, ködös hangulata különös, súlyos, és szívszorító mellékjelentést kap, ha tudjuk, hogy konkrét félelem áll mögötte. A 20. század lírikusait a két világháború döbbentette rá arra, hogy
a halál nem csupán a századfordulós líra eljátszható szereplehetősége. Az iszonytató,
tömeges halál olyan morális krízishez vezetett a művészetben, mint amilyen például
Pilinszky János költészete. Nem kell Kosztolányi életrajzát alaposabban bevonnunk
a vizsgálatba. A Csatakos virradat értelmezéséhez éppen elegendő az a lökés, hogy megértsük, mi áll a halál szó mögött.
A szituáció átértelmezi a verset. Nem válik háborús költeménnyé, erről szó sincs.
De a címbeli virradat bizonyosan feltöltődik baljós sejtelemmel, és ezzel megteremtődik a hajnal utáni időszak, a nappal alapjelentése. A nappal az a valóságos, ténylegesen
létező időszak, ami bármi rosszat hozhat, amitől félni lehet. Ebben az értelmezésben
a csatakos virradat valaminek a nyitányává válik. Eddig éppen azt érzékeltük, hogy
csupán zárlat. Most érthető, hogy miért nem csak az. Végérvényesen lezár egy korábbi
időszakot. Korábban nem értettük, miért teszi végérvényesen. Miféle múlt nem érhető
el többé? Gyerekkor? Varázsvilág? Így már értelmezhetjük úgy, hogy nem tehetjük
meg nem történtté a jelent.
A vers legelején még nincsen szó évszakokról. Csak a széttört tükör mutatja, hogy
valami véget ért. A második szakasz köddel teli képe hozza meg az őszt, hogy a záróstrófában érjük el a telet. Fokozatosan komorodik el a költemény. Először csak az
üresség, a magány, a bánat jelenik meg, aztán szinte víziószerűen a gyászmenet és
a temetés.

*
Visszakanyarodhatunk az Utószó és a Fuharosok szövegvilága felé. Beláttuk, hogy
Kosztolányi verse sem csupán az éjszaka zárlata, hanem a rákövetkező, gondokkal, félelmekkel, halállal terhelt nappal borzongató nyitánya. Így, nyitóhelyzetben, már
sokkal inkább rokonítható a két későbbi művel. Pilinszky apokaliptikus lovasai, vagy
a fuharosok ugyanúgy fenyegetést jelentenek, mint Kosztolányi fogvacogtató jelene.
Mindhárom mű mögött a pusztulás, a végítélet, a halál lappang.
Kínálkozik a lehetőség, hogy ezek után megvizsgáljuk az Apokrif és az Utószó képeit, költői eszközeit. Bizonyosan találni lehetne olyan mozzanatokat, melyek még
szorosabbá fűzik a két mű között a kapcsolatot. Ilyen például a magány, a tükör, vagy
az Utószó egy szép sora: „A falakon hideg lobog.” Azt is tekinthetjük párhuzamnak,
hogy „A fény, a csönd, az ítélet csörömpöl” – „Hull a köd. Tülkölnek. Temetnek.”
Kosztolányi versében a téli aszfalt peremén sírnak a lányok. Pilinszky későbbi versében ugyanúgy tél van: „Segítsetek hófödte háztetők!” Sőt, előremerészkedhetünk Esterházy szövegvilágáig, a Fuharosok lapjain „porlik a jeges udvar”, „jég csilingel a vaspántos kerekek alatt”. A lányok tükörben szépítkeznek, és előbukkan a magány motívuma is.

12

Van-e jogosultsága az ilyen szövegösszevetésnek?
Két ok miatt feltétlenül. Egyrészt sohasem lehetünk biztosak abban, hogy a hasonlóságok pusztán a véletlen művei. Fennáll az a lehetőség, hogy a későbbi mű szerzője
szándékosan, sőt szándékosan burkoltan játszik rá egy korábbi műre. Megengedhető
az a gondolatmenet, hogy Pilinszky szerette ezt a Kosztolányi-verset, és ennek szavai,
képei akarva-akaratlanul beleszövődtek verseibe, nyelvhasználatába, képi világába.
Ugyanígy az sem képtelen állítás, hogy Esterházy tudott a Kosztolányi-versről, de
szándékosan hallgat róla, rejtve hagyja. Nem tehetünk úgy, mintha efféle idézés bárki
számára is tiltva lenne. Miután pedig nem tudjuk bizonyossággal kizárni az értelmezési
lehetőségek köréből az 1914-es verset, a leghelyesebb, ha számolunk vele.
A valószínűség persze amellett szól, hogy mindkét esetben szándékolatlan idézés
történt. Ezért a műértelmezés során a fennálló valószínűségnek megfelelő súllyal és
erővel kell érvényesíteni intertextuális megfigyeléseinket. Hiba lenne túl nagy jelentőséget tulajdonítani a szövegek kapcsolatának, hiszen ez teljesen tévútra viheti a gondolatmenetet.
A második ok, ami miatt jogunkban áll a látszólag szándékolatlan idézés nyomába
eredni, abból a helyzetből fakad, hogy felismertük a szövegek kapcsolatát. Lehet, hogy
a szerző szándékolatlanul idéz, de ha az olvasó egyszer már feltételezett egy szövegkapcsolatot, ha akarja, ha nem, már nem szabadulhat tőle. A megteremtett olvasat
hozzátapad a szöveg jelentéséhez, és onnan számára már le nem választható. Tehet úgy
az értelmező, mintha nem venne tudomást az idézetről, de a tény, hogy mégis tud
róla, befolyásolni fogja a műről alkotott véleményét.
Választott szövegeinkhez visszatérve: hiába gyanítjuk azt, hogy sem Pilinszky, sem
Esterházy nem játszott rá szándékosan a Kosztolányi-versre, valahányszor a csatakos
virradat képhez érünk, akarjuk, vagy sem, rá fog vetítődni az értelmezésre 1914 ködös,
magányos, halálközeli hajnala. Márpedig az nem becsületes értelmezés, amelyik nem
őszinte.
A költő felelőssége, hogy milyen szavakat, képeket használ. Ez a felelősség azonban
nem csak arra terjed ki, hogy saját gondolatait, érzéseit megfelelően fejezze ki, hanem
arra is, hogy ettől kezdve ezek a szavak és képek szellemi tulajdonává válnak. Ha
a műve napvilágot lát, azzal olyan jel–jelölt viszony jön létre, ami visszafelé is működik.
A jelölt, a megfogalmazott gondolat, kép fog jelölőként viselkedni, és megbélyegzi magát a jelet, a felhasznált szavakat, kifejezéseket.
Ha Baudelaire albatrosza fészekrakásba kezd, legyen ez akár a Falkland-szigeteken
is, akkor bizony végérvényesen befészkeli magát a hagyományba és ezen keresztül az
összes későbbi mű olvasati lehetőségei közé.

13

