A TISZATÁJ DIÁKMELLÉKLETE
1998. OKTÓBER

54. SZÁM

KELEMEN ZOLTÁN

Krúdy Gyula „királyregényei”
Az öregedés dokumentumai
1918-ban leköszönt a trónról az utolsó magyar király, Habsburg Károly, aki IV. Károly néven uralkodott népein két évig. Évezredes államforma és életrend
látszott megszűnni néhány nap leforgása alatt. A változás jelei azonban már jóval azelőtt jelentkeztek.
Nem abban a pillanatban, hogy a nagy Habsburg császárt és királyt, I. Ferenc Józsefet a bécsi Szent István
dómban felravatalozták. Nagyon kevesen tudtak olvasni a jelekben, és az is megeshetett, hogy csak a század húszas éveire, esetleg sokkal később derült ki: néhány szemtanú pontosan látta az eseményeket. Talán
azokkal a portrékkal kapcsolatban is ezt lehet elmondani, melyeket Krúdy Gyula 1925 és 1927 között vázolt föl a Habsburg dinasztia utolsó uralkodóiról és
udvartartásukról.
Szörényi László Bécs szimbolikus szerepe Krúdy műveiben című tanulmányában már megvilágította azt az
ellentmondásos viszonyt, mely Krúdyt Bécshez fűzte.
Ezúttal azt a néhány portrét vesszük szemügyre, melyeket Krúdy az említett időben készített. Már az első
arcképvázlat jelzi, hogy Krúdy ezúttal a szó nemes értelmében vett publicisztikai hangnemet üt meg, és a finom iróniával átitatott, állásfoglalás nélküli adomákból kibomló rajz már-már olyan mértékben dokumentatív, hogy egyes esetekben (Ottó gyermeksége, Ottó,
avagy egy gyermek emléke) már alig-alig érthető: miért is
mondja el történetét a narrátor. Bár az ódon templomi
falak és az évszázados nemesi öltözetek között állandóan kísért a dicső múlt, gyakori az utalás a szerző által éppen 1926-ban írni kezdett regénytrilógia korára
(a Királyregényeket 1926-ban kezdte írni, és 1930-ban
fejezte be), maga a történelem és általa a riporteri pon-

KRÚDY GYULA
(1878–1933)
Krúdy Habsburg-írásai patriarchális szellemet sugallnak.
Olyan intim dolgokat árulnak el az uralkodóház hétköznapjaiból, melyeket csak
a családtagok tudhatnak.
A szövegek mégsem ízléstelen
pletykák, mivel a „dokumentumok” közlésével egyúttal azt
a benyomást keltik: a Habsburg-birodalom egy nagy család volt, középpontjában
a mindenható apával, az öreg,
bölcs császárral…

tossággal rögzített tények ironizálnak a Habsburgok daliás idejének felidézésével.
A két kor kitüntetett szerepe azonban visszavonhatatlanná teszi: a Királyregények kora
a dinasztia felemelkedését, az apró portrék pedig az alkonyt mutatják.
Krúdy feltűnően ragaszkodott Tacitus „sine ira et studio” elvéhez, és ez a törekvés
a gyűjtemény összes darabjára vonatkozik, Az utolsó negyvennyolcas honvéd: Fejérváry
Géza. I. Ferenc József barátja címűre is, jóllehet annak fontos szereplője egy bizonyos
idősebb Krúdy Gyula, aki alatt komáromi kapitány korában felrobbant a puskaporos
hordó, de ő egy kis pörkölődéssel megúszta... Legendák, mendemondák és anekdoták
esetében meglepő, hogy objektivitást emlegetünk.
A portrék között alig akad klasszikus „riport”, a Habsburg-ház szerelmi és gáláns
ügyeiről vagy a vidéki magyar nemesség furcsa szórakozásairól szóló elbeszélések
semmikképpen sem nevezhetők annak. Rudolf királyfi szerencsétlen életének eseményei pedig még a Monarchia összeomlása előtt a detektívregényekkel kombinált legendák homályába vesztek. Krúdy objektivitása nem a tényszerűségben rejlik, hanem
a hallgattassék meg mindegyik fél elvének alkalmazásában. Megkísérli, hogy a különféle
véleményeket mind összegyűjtse és híradó – közleményszerűen az olvasó elé tárja. Az
olvasóra vár azután, hogy saját használatú igazságát e történetekből kibogozza, már
ahol ezt lehet (az 1914-ből keletkezett Franz főherceg című novella, mely tagja ugyan
a Barta András szerkesztette gyűjteményes kötetnek, de stílusában eltér az általam vizsgált portréktól, úgy végződik, hogy a szövevényes történetből szinte minden homályban marad az olvasó előtt, bár a narrátor minden eszközzel igyekszik tájékoztatni őt...).
Szörényi László tanulmányából kitűnik, hogy Krúdy írásművészetére a nemzeti létet illető dilemma tett jelentős hatást. Ezt a politikusként, publicistaként egyaránt jelentős, bár meg nem értett Szemere Miklós hatásának tudja be, s az általa feltárt tényanyag, valamint a Krúdy-szövegek olvasata egyértelműen ezt támasztja alá. Az elfogulatlanságra való törekvés ezek szerint betudható az eredendő bizonytalanságnak, mely
ezt a történelemszemléletet jellemezte. Az utolsó Habsburg-portrék esetében, azt hiszem, mégis másról van szó. Egyrészt arról a keresetlen és független szellemben fogant
újságírói hangvételről, mely szárazon tudósít és hagyja, hogy az ünnepségen (legyen az
koronázás vagy temetés) felvonuló díszmagyarok enumerációja vagy az öreg Ferenc
József kedvtelései maguktól váljanak ironikussá. Ugyanez a finom humor lengi be Rudolf-Rezső tragédiáját – a számtalan magyarázat és egyetlen igaz történet kavalkádjában eltűnik a valóban megtörtént gyilkosság, sőt szegény trónörökös alakja is – és szerencsétlen sorsú édesanyjának históriája is. Másrészt a narrátor magát a riporteri-tudósítói magatartást és életmódot is parodizálja. Erre legjellegzetesebb példa az I. Ferenc
József. Európa legelső gavallérja című portréban található, ahol Krúdy – a többi között –
I. F. J. az újságírókhoz való viszonyáról is megemlékezik. A portrék hangsúlyozottan
a mindentudó vagy mindent tudni akaró elbeszélő szemszögéből készültek (ez újfent
paradox, ha figyelembe vesszük a leplezetlen ironikusságot), olyan nézőpontból, mely
az eseményekhez képest csakis belső lehet. Ugyanakkor az író hangsúlyozza kívülállását, a narrációban és a szöveg szerkesztésében, tagolásában egyaránt. Apró részekre
szedi szét a portrékat, különösen az említett, I. Ferenc Józseffel foglalkozó szövegre
jellemző ez. Bár valóban mindent megpróbál elmondani témájával kapcsolatban, mégis
többször utal magára az elbeszélés, tudósítás, az emlékek megőrzése tökéletességének
vágyára: „Kísértetnek kellene lenni Budán, a Várhegyen, hogy mindent pontosan elmondhatnék róla... [...] Szeretném elmondani a fiamnak vagy egyéb maradékomnak,
hogyan emlékezünk mi, elhalványuló, tizenkilencedik századbeli magyarok F. J.-re,

2

[...] A termetéről annyi mondanivalóm lenne, mint egy udvari fotográfusnak. [...] Ha
már belekezdtünk:” Ez a kívülállás és mégis bennfentes tudás, bizonytalankodó pontosság (feltételes módú igék használata) származtatható abból a tényből is, hogy a magyarok
királya Habsburg császár is volt, nem magyar nemesi család sarja, a birodalom fővárosa
pedig bármennyire rokonszenvesen családias is, mégsem magyar földön terül el. Ez
a kint-bent, külföld-haza kettősség is elbizonytalanító tényező lehetett a kortárs számára.
Annak ismeretében, hogy Krúdy olvasta Lénárd Jenő 1913-ban megjelent Dhammó
című könyvét (erre utal a többi közt az Őszi utazások a vörös postakocsin című regény
zárlata), s valamelyest jártas volt a buddhista tanokban, új megvilágításba kerülnek
a Habsburg-portrék. Rezeda Kázmér szavait idézem: „a legtöbb férfi negyvenedik esztendeje közeledtével buddhista lesz. Ne paráználkodj! – mondja hitvallásom harmadik
parancsolata. Csak az eszelős öregek nem tartják meg e szabályt.” Előzőleg arról beszél
a megtért hírlapíró, hogy fiatalabb korában már megérintette egyszer ez a keleti tan,
de akkor még éretlen volt ahhoz, hogy befogadhassa a békés lemondás és rezignáció tanát.
Ez a fajta békés lemondás, fájdalommentes emlékezés, rezignált humor jellemzi
Krúdy Habsburg-riportjait is. Valószínűleg a pártatlan szemlélet eszközét használva jutott el ezekhez a különös riportokhoz, melyeket ezután talán tanácsosabb volna inkább dokumentumokként kezelni. Csakhogy minek-kinek a dokumentumai ezek a kis
írások? Rudolf-Rezső királyfi haláláé? A vénkisasszonyként megöregedett Ferenczy
Idáé? Mi biztosat állíthatunk egy udvarhölgy titkos szerelméről, melynek talán egyetlen tanúja a szigorú császár? Mi történt azokon a délutánokon, amikor ugyanez a szigorú és katonás ember látogatást tett Katherine Schrattnál? Krúdy mindent leír, ami
történt, meg ami történhetett, de éppen ez a teljességigény (az apró nyomok keresése
a császári lak kertjében, a titokzatos sörözés és kártyázás a bécsi szépasszonynál Szemere
Miklóssal a háttérben) kérdőjelezi meg a dokumentumok használhatóságát, ha hitelességét talán nem is. Milyen újságnak, szerkesztőnek, olvasónak vagy titkosrendőrnek
van szüksége ilyen adatokra? Éppen a Ferenc József Barátnője című történetből derül ki,
hogy a császár titkosrendőrsége magát az uralkodót is megfigyelés alatt akarja tartani.
Kérdés, hogy miért?
Van-e még olyan információ, történet, dokumentum a Monarchia kiterjedt területein, amely érdeklődésre tarthat számot, mióta 1889. január 30-án meghalt a trónörökös? A Habsburg-portrék szempontjából fontos adat, hogy Szemere Miklós Rudolf halála után „békült ki” Ferenc Józseffel. Talán azért, mert meglátta – ez a többek által
prófétainak tartott ember –, hogy a Monarchia lassan, mint egy élő szervezet, sőt,
mint egy személy, elindul azon az úton, melyen minden test elindul egyszer? Egy birodalom születésének, felemelkedésének emlékezete sokak figyelmére tarthat számot,
csakúgy, mint a hirtelen, tragikus, de dicső vég. Nem így a lassú összeomlás, a gyengülés, az öregedés. Mendemondák, találgatások röppennek föl még a nagy öreg életében,
bőven tenyésznek a tündöklésükön túljutott birodalmak földjében az anekdoták. Egyszerre még az is érdekessé válik: honnan szerezte Katherine Schratt a könnyű
schwechati sört, és miképpen tartotta frissen az uralkodó látogatásainak idejére, ha lakása közelében sehol nem találtak mégoly körültekintő vizsgálatok sem valamirevaló
sörfőzdét vagy italmérést. Másrészt éppen ennek a körültekintő nyomozásnak köszönhetően kerül a sör beszerzésének problémájával egy szintre Rezső királyfi halálának több furcsa körülménye. Mindezeknek a talányoknak és rejtélyeknek mélyén
azonban valószínűleg egyetlen dolog rejtőzik: a vég közeledte, az öregedés unalmának
kényszerű tudomásulvétele. Az uralkodó ruganyos léptei állóképbe merevednek, áldo-

3

zatul válva Krúdy Gyula iróniájának és a császár fején a katonasapka egyre nagyobb
lesz, ahogy alatta a császár egyre jobban összemegy, míg végül egy gyermekkoporsónál
alig nagyobb ládából fogadja az utolsó katonai tiszteletadást a Szent István dómban.
Bár két trónörökösének halálát kellet megérnie, birodalmának pusztulását nem.
A pusztulás azonban még életében megkezdődött, s ezt dokumentálják a Krúdy-portrék.
Krúdy Habsburg-írásai patriarchális szellemet sugallnak. Olyan intim dolgokat
árulnak el az uralkodóház hétköznapjaiból, melyeket csak a családtagok tudhatnak.
A szövegek mégsem ízléstelen pletykák, mivel a „dokumentumok” közlésével egyúttal
azt a benyomást keltik: a Habsburg-birodalom egy nagy család volt, középpontjában
a mindenható apával, az öreg, bölcs császárral, aki még ifjúi éveiben megpróbálkozott
a bajuszviselettel, aztán egy rosszemlékű alföldi kaland után (mikor is – Krúdy elbeszélése szerint – szembesülnie kellet a magyarok valódi, tekintélyes bajszával) az oldalszakáll viselésére tért át, hogy az tekintélyes (azaz öreg) külsőt kölcsönözzön neki.
A Habsburg patriarchalitás szempontjából különösen fontosak azok a részek, melyekben
Krúdy igyekszik pontosan leírni azt a katonásan kínos precizitást, ahogy Ferenc József
ruhaviselete, tartása, külseje, megjelenése „legendája” megszületett, gondosan ügyelve
mind a kellő tekintély elnyerésére, mind arra, hogy a már-már puritán egyszerűség is
csorbítatlanul megőriztessék, valamint a császári pár lakosztályát bemutató rész,
melyből kitűnik a birodalom első házaspárának családi viszonya. Ezek a közlések tulajdonképpen nem is nevezhetők anekdotáknak. Már csak azért sem, mert maguk az
anekdoták – azaz esetünkben a történetek – csupán egy apróság leírása kapcsán merültek fel a Monarchia kollektív tudattalanjából, hogy aztán Krúdy rögtön visszaejtse
őket oda. Így a használati tárgyak leírása, számbavétele távlatot kap, fontosabbá válnak
ezek a dolgok a rájuk való emlékezés által, mint a család története, az anekdoták. A királyné halála, mely minden bizonnyal fontos történelmi-történeti esemény, például mindössze egy viperabőrrel bevont sétapálca kapcsán kerül szóba – egy félmondat erejéig.
Mindehhez járul még az a lemondó közöny, ahogy az író ezeket az apró mozzanatokat, melyeket előzőleg a legfontosabb dolgoknak kijáró figyelemben részesített, elengedi, és megmutatja a mulandóságukat. A Rezső királyfi című portréban újra felbukkan a boldogtalan királyné valamely sétapálcája – talán éppen az említett viperabőrös?
ki tudja? –, de csak azért, hogy örökre eltűnjön a szemünk elől: „a lainzi kastély,
amelyben, véletlenül ottfelejtett, régi császárságbeli erdészek mutogatják a császárné
szobáit a vasárnapi látogatóknak, és egykedvűségükön az sem változtat, ha a császárné
számos sétapálcái közül egyet köpenye alá csúsztat a turista (annyi minden elveszett
a régi világból, hogy egy sétapálca azt amúgy sem pótolhatja)”. Krúdy először a szerinte
fontos dokumentumokra irányozza figyelmünket, aztán sajnálkozás nélkül mutatja fel
azok mulandóságát: hiába is mennénk utánuk a kanyargó időben, menthetetlenül eltűnnek a szemünk elől, elpusztul a múlt emléke is. Krúdy, aki első olvasásra fegyelmezetten kapaszkodik a „tények”-be, valójában arra vállalkozik, hogy elbeszélje: hogyan
szóródik szét a dokumentatív bizonyosság, átadva helyét a találgatásnak, vélekedésnek,
legendáknak. A császári kastélyok és vadászlakok is az enyészetnek vettetnek, elfoglalja
őket az erdő, vagy közhivatalnak adnak otthont, így lényegüket vesztik el. A császári
család tagjainak léte ilyenformán mindennapi, jelentéktelen használati tárgyak között
határozódik meg, s ezek elhasználódásával párhuzamosan hullik ki az emlékezetből.
Magát a császárt, népeinek atyját is a tőle függetlenül szerveződő körülmények befolyásolják. A felelősség, mellyel „népeinek” tartozik, azok alá, szolgálatukra rendeli.
Krúdy erre többször is rávilágít, Ferenc József nem utazhat el Görögországba vagy

4

Svájcba, mint Erzsébet királyné, neki vigyáznia kell birodalmát, mint egy csősznek
a rábízott földet. Meg kell zaboláznia azokat a fékeveszetten gőgös magyarokat, akikkel
elődeinek is sok gondjuk akadt (Krúdy Királyregényeinek a magyar urak Habsburgok
iránti engedetlensége és ingatag hűsége központi témája lesz). Krúdy elbeszéléseiből
nem az derül ki, mintha a magyaroknak túlságosan ellenükre lett volna ez a zabola,
amely azt is biztosította, hogy lényeges különbség ne legyen a felvidéki magyar városkák nemesi „házikói” és a Schönbrunn és Lainz közti bécsi külváros épületei között,
mindenhol ugyanaz a béke honoljon.
I. Ferenc József halálával ez a világ megdermedt, jelentéstelen állóképpé vált, értelmét elvesztette. Ezt jelenítik meg Krúdy Habsburg-portréi közül azok, melyek a nagy
császár halála utáni két dicstelen év Habsburg-krónikáját beszélik el.
A temetésen és a koronázáson megállt az idő, régi korok kísértetei bolyongtak jelentésüket és jelentőségüket vesztett ünnepélyeken, korszerűtlen kosztümökben, miközben az öreg falakon messze túl dúlt az a háború, mely nem sokkal később elsöpörte önmagát túlélt világukat. Krúdy igen jól tudja mindezt, lát, de csak alig láttat.
Úgy tűnik, Ottó királyfi rakoncátlan unatkozása a két ünnepélyen (melyeken szenzáció, hír vagy újdonság éppen ezekből a kis rendbontásokból származik) fontosabb
mint a háború, mely az új királyra való tekintet nélkül zajlik a birodalom határszélein,
s amely aztán elsöpri ezt az – elbeszélő beállításában akkor is értetlen és szomorú – új
királyt. A magyarok Szent Ilona szigete című novellában maga a háborgó Balaton is
megdermedni látszik, s az ország, melyen a forradalom szele söpör végig, moccanatlan
és csendes e borongós leírás erejéig, melyet újfent az irónia koronáz: a gondjai között
tépelődő, bánatos király elfelejti, hogy nincs nála pénz, még az éhes koldusfiúnak sem
tud adni az, aki valaha a legelső magyar ember volt. A világ újra félelmetessé és kiismerhetetlenné változott, mint valaha Zápolya úr korában.
A Ferenc József idejében megszokott, bevált mozdulatok, viselkedési formák kiürültek, jelentésüket elvesztették. A temetési és koronázási ceremónián résztvevő
Krúdy pontosan rögzít minden kevéssé fontos jelenséget, mozdulatot, de ezek már
nem állnak össze értelmes egésszé. Baljóslatú jeleknek sincs már jelentőségük, s a tudósító tulajdonképpen unalmát fejezi ki azzal, hogy a kis Ottó királyfi megfigyelésével
foglalkozik, ahelyett, hogy „országos események”, „történeti pillanatok” felé fordítaná
tekintetét. A Habsburg-történet nem folytatódik, legalábbis világtörténeti méretekben
nem. S a krónikás Krúdy, mielőtt végleg a múlt felé fordulna, belekezdve történeti regénytrilógiájának írásába, még összeállítja az utolsó Habsburg uralkodók pályafutásának, egy birodalom öregedésének dokumentumait.
Az Árnyékkirály és a Mohács
Barta András közlése szerint Királyregényeknek, avagy más kiadásokban Három királynak nevezett történelmi regényeit 1926 és 1930 között írta Krúdy Gyula. A gyűjteményt általában regénytrilógiaként tartják számon, ez azonban pontatlan megnevezés. A „trilógia” első kötetét ugyanis megelőzte egy kisregény, mely Árnyékkirály
címmel 1926. augusztus 8. és október 7. között tizennégy folytatásban jelent meg
a Pesti Naplóban. Ennek első kiadása könyv formájában 1958-ban látott napvilágot.
Egyesek szerint azért nem jelent meg a szerző életében, mert Krúdy csupán előtanulmánynak tartotta, de még így is meglepő ez a megoldás, ha figyelembe vesszük Krúdy
ingatag anyagi helyzetét, mely miatt minden kiadást szívesen kieszközölt volna. Kozo-

5

csa Sándor, aki a Magvető Könyvkiadónál 1958-ban az életműsorozat részeként megjelent négy történelmi regényhez írt utószót, úgy látja, hogy a kiadás a kiadó miatt
nem jöhetett létre. A Pantheon Irodalmi Intézet Rt. ugyanis csupán egy 15 íves kötet
megjelentetésére vállalkozott, annak a Mohács című Krúdy-műnek a kapcsán, melynek
folytatásokban történt közlése még 1926. szeptember 15-én megkezdődött és a negyvenedik rész után október 31-én zárult. Krúdy mindenképpen szerette volna, ha ez
utóbbi műve még ebben az évben, vagyis a mohácsi tragédia négyszázadik évfordulóján megjelenik, erre azonban – eddig ismeretlen (bár valószínűleg anyagi jellegű)
okokból – nem volt lehetőség (a Pantheon 1927 januárjában adta ki a művet, 1926-i dátumozással). Az első kiadás a két első Jagelló-regény összedolgozott változata lett. Az
Árnyékkirály majdnem teljes egészében kimaradt, annak az utolsó öt fejezetnek a kivételével, mely időben a Mohács befejezése után játszódik, vagyis a mohácsi csata előkészületeit, magát a csatát és a királyné menekülését beszéli el. A Barta András által
gondozott legutóbbi életműkiadás, igazodva ehhez az első megjelenéshez, csupán három regényt közöl a négy helyett, ezek: a Mohács, a Festett király és Az első Habsburg
(a cím valójában tévedés, magyar trónon az első Habsburg-uralkodó Albert osztrák herceg volt, aki Albert néven uralkodott a magyarok felett 1437. december 18-tól 1439.
október 27-ig; az ő gyermeke volt Zsigmond magyar király és német-római császár Erzsébet nevű lányától született posztumusz László aki később V. László néven vált a magyar történelem alakítójává). Az Árnyékkirály befejező öt részét a Mohács zárlataként
illesztették a „trilógia” első darabjához, igazodva a szerző életében megjelent egyetlen
kiadáshoz. A két első regényt a következőképpen dolgozza egybe a jelenleg véglegesnek tekinthető 1980-as kiadás: a Mohács negyedik részének címe A király iródeákjának
jegyzetei (Barta szerint helyesebb lenne a király íródeákja helyett immár a királyné íródeákjáról beszélni, hiszen az utolsó rész nagyobbik felében a király már halott)18. Ez
a cím az eredeti kisregényben még nem szerepel. Krúdy illesztette az utolsó öt fejezet
elé összefoglalásul az 1927. januári kiadásban. A továbbiakban a szerző az Árnyékkirály
tizedik, Sápadt út Mohács felé és tizenegyedik, Szegény Magyarország című fejezeteit
összevonta, bár szövegükön nem változtatott, és cím nélkül 1. számjelzettel látta el.
Innen viszont megőrizte a kisregény eredeti cím- és fejezetkompozícióját, csak a sorszámokat változtatta meg – értelemszerűen – a Mohácsnak megfelelően. Így 2-es sorszámú lett a XII-es Mária utolsó estéje Budán, 3-as a XIII-as Hol vagy Lajos király? és 4-es
a XIV-es A tót király.
A további kiadásokból (kivéve a Móra Könyvkiadó 1975-ös Rákóczi harangja című
kötetét) hiányzik a kisregény első tizenegy fejezete, 1975 óta új kiadás nem született.
Barta tájékoztatójából kiderül, hogy a Szépirodalmi Kiadó életműkiadásában (melyet
a továbbiakban a Moháccsal kapcsolatban alapul veszek) nem is tervezik ennek a Krúdyopusznak a megjelentetését (az Árnyékkirállyal kapcsolatos észrevételeket tehát a Magvető 1958-as kiadása alapján teszem).
A hosszadalmasnak tűnhető filológiai bevezetésből arra lehet következtetni, hogy
a feltehetőleg 1926 elején született Árnyékkirály nem tartozik a Krúdy-életmű jelentős
darabjai közé. Valójában ott a helye. Szabó Ede Krúdy-monográfiájában valószínűleg
helyesen jegyzi meg, hogy Sőtér István téved, amikor a történelmi realizmust köszöntve „túlértékeli” (Szabó kifejezése) a trilógiát (az Árnyékkirályról Szabó Ede jóformán említést sem tesz). Valójában arról lehet szó, hogy sem Szabó, sem Sőtér nem
ismeri fel ezeknek a műveknek a jelentőségét. Tudomásom szerint egyedül Márai Sándor Naplóiban történt eddig kísérlet arra, hogy ezeket a műveket az általuk megjelení-

6

tett történelmi korból kiragadva interpretálják. Pedig maga Krúdy is felhívta a figyelmet (Szabó Edétől idézem): „Szapolyai Jánosról és koráról amelyet sokban hasonlatosnak ítélek a mai időkhöz: írok új regényt”. Márai így ír 1960 elején: „Krúdy »történelmi« regényei. A mohácsi vészt közvetlenül megelőző és követő idő történetét
akarta megírni. Meg is írta mágikus erővel: mint a varázsló, úgy mutatja meg a »történelmi valóságon« túl azt, ami a történelemben mindig álomszerű is. Megmutatja a »cselekmény« mögött a mítoszt... [...]. A mohácsi vészt közvetlenül követő időben bemutatja a korszakot, amikor a királynő, a főurak és az érsekek egyetlen gondja, hol,
mikor lehet valami falnivalót találni. Zápolya a regényben tíz ujjal zabál bográcsgulyást. Olvasás közben az embernek farkasétvágya támad.”
Ezek szerint szó sincs realista történetiségről, nagy gondolatokról, átkokról és még
nagyobb fohászkodásokról. Krúdy négyszáz éves elődeinkről mondja el nekünk, hogy
ők is emberek voltak. II. Lajos és Mária elsősorban nem uralkodók, vagy „árva gyermekek”, miként Krúdy a Mohács alcímében jelzi, hanem fiatal szerelmesek, akik
minduntalan el akarnak menekülni a magukat mindenkinél okosabbnak tartó önző
vénemberek elől, és ki akarják játszani azokat a szentséges törvényeket, melyeket
ezeknek az öregeknek öregapjai szerkesztettek. Pénztelenségükben és tanácstalanságukban, ahogy az ágyon heverészve tervezgetnek, lehetnének akár Rezeda Kázmér
vagy Szindbád is, amint egy színésznőcske társaságában azt fontolgatja: miképpen lehetne ma pénzt szerezni Magyarországon. Minden gondolat és ármány a pénz körül
forog a Jagellók udvarában, akárcsak a Krúdy korabeli Magyarországon. A különbség
csak annyi, hogy Lajos országa Mohács előtt áll, Krúdy hazája pedig Trianonon túl.
Az okok között azonban, melyek a két történelmi sorsfordulóhoz vezettek, mindkét
esetben számottevő súllyal esik latba a magyarság széthúzása. Krúdy korával gyakran
megdöbbentő párhuzamok derengenek föl. Mária pénzt hamisítana – vesztére; a mai
olvasó a háború utáni frankhamisítási botrányra gondolhat. Az Árnyékkirály íródeákjának alakjába jócskán belefaragta saját vonásait Krúdy. A deák a szó embere, az írott
szóé. Ínyenc, borissza, kedveli a vidám társaságot, és sűrűn látogatja a bormérő helyeket mind Bécsben, mind Pozsonyban – ha épp van pénze. A legtöbbször azonban
nincs, és ennek okáért lófuttatásokra is eljárogat (bár veszít a lovakon), de megpróbálkozik egyéb társas szerencsejátékokkal is. Hatásosan árnyalja az író a narrátori szerepkört. Az elsődleges narrátor, a deák, természeténél fogva nem lehet ott mindenhol
(éppen ezért némely intim helyzet megrajzolása ki is marad az első műből, a Mohács
előzményéből), másutt viszont az egyes szám első személyű elbeszélői módot elhagyva
viszi tovább Krúdy a mese fonalát, a hangvételen azonban nem változtat, így aztán –
jóllehet az eseményeknél a deák nincs jelen – ezek az epizódok (például a királyné menekvése a mohácsi csata után) is a királyi íródeák szavajárása szerint ízesülnek a „feljegyzések”-be. Meg kell azonban vallani, hogy a deák stílusa egyáltalán nem áll messze
annak az elbeszélőnek a stílusától, aki Szindbád, Alvinczi úr vagy Rezeda Kázmér viselt dolgait tárja az olvasó elé. A Mohács vadászlakomája és az azt követő, finom erotikával átitatott bál leírása akár a Krúdy-alteregók kalandjai közé is beférhetne. Érdemes
közelebbről is figyelembe venni ezt a mozzanatot. Mária és Lajos az előrelátó királypárti főuraknak köszönhetően kettesben poroszkálnak a visegrádi Duna-parton, míg
előttük és körülöttük folyik a vadászat. Nyíltan, őszintén beszélgetnek egymással, Mária vigasztalja gondterhelt szerelmesét. Talpraesett gazdaszszony módjára pénzszerzési
lehetőségeken töri a fejét, mert az első pillantásra látszik, hogy élveteg, álmodozó szerelmese helyett neki kell két lábbal állnia a földön. Valójában tanítja a nálánál egy év-

7

vel fiatalabb királyt, de nem kioktatja. (Márai gunyorosnak tartja azokat a jeleneteket,
amelyekben Mária a trón lépcsőjén ül, Lajos előtt pedig lehet, hogy ez is a szerelem és
az elaggott szokások közti feszültség egyik megnyilatkozása – Mária eleinte nem érti,
hogy miért ne viselkedhetne kedve-kedvük szerint jövendőbelijével. A már az Árnyékkirály írása idején is anyagi gondokkal küszködő, beteg, étvágytalan Krúdy felséges
ebédet varázsol a visegrádi palota udvarára. Aprólékosan leírja a számtalan fogást,
gondosan ügyelve a kellő étkezési sorrend betartására, és nem feledkezik meg a borrendről sem, de mivel Krúdy inkább a fehér borokat kedvelte, és ezek között is meglehetősen válogatós volt, vörösbor nem szerepel a királyi ebéd italai között. Mintha az
egészet csupán a saját szórakoztatására találta volna ki az egyszer jobb napokat látott
margitszigeti „íródeák”, maga is mesterszakácsok kései őse. Az Árnyékkirály íródeákja,
minden irónia nélkül (!) a mohácsi ütközet reggelén, kevéssel a magyarság sorsdöntő
órái előtt panaszkodik, hogy aznap elfelejtett reggelizni. A fiatal uralkodói pár
Szindbád kollégájához, Harun-al Rasidhoz hasonlóan álruhában járja saját fővárosát,
sőt Lajos még egy halászcsárdába is el akarja csábítani ifjú feleségét, hogy az megkóstolhassa az egykori apósáról elnevezett lacipecsenyét.
A történelmi Magyarország ábrázolásának másik oldala ehhez hasonló, mégis más.
A nyakas főurak is isznak: a merev részegségig, hogy aztán dülöngélve, barmok módjára nagyokat dobbantva „táncoljanak”. Zabálnak, de csak azért, hogy gyomruk újra
kívánja az alkoholt. Szapolyai, a tót király már messziről bűzlik a hagymaszagtól.
A főpapok bacchanáliákat rendeznek félig kurtizán, félig udvarhölgy szeretőik tiszteletére. Ehhez képest Lajos ártatlan hedonizmusa (a fürdőzéssel egybekötött vacsorák)
a helyes életvezetés példája. Fontos ellentét a két regény között, hogy míg a Árnyékkirályban Lajos éhezéséről olvasunk, addig a Mohácsban mindig megtalálja a módját
a két fiatal, hogy hogyan tömje meg a bendőjét. Krúdyt ekkorra már elhagyta hajdani
híres étvágya, fiatal főhőseinek adta hát, s az Árnyékkirály íródeákja is többször megjegyzi a király arájának tekintélyes étvágyát, mint a Habsburgok általános jellemzőjét.
Már a királyregényeket megelőző Habsburg-portrékkal-riportokkal kapcsolatban
megjegyeztem, hogy Krúdy úgy kezelte ezt a dinasztiát, mely a magyar történelmet
hosszú évszázadokon keresztül kísérte, mint egy élő szervezetet. Riportjaiban megírta
az öregedés dokumentumait (megjegyzem, ezeknek a rövid írásoknak a létrejöttében
valószínűleg nagy szerepe volt Hatvany Lajosnak, akinek lainzi kastélyában [mely
egykor Ferenc Józsefé volt] 1925-ben és 1926-ban vendégeskedett néhány hétig Krúdy),
melyekből egyértelműen kiolvasható véleménye: a birodalom és vele a régi Magyarország meghalt Ferenc Józseffel együtt.
A gyermek és az agg uralkodó egyaránt erőtlen Zápolyával vagy Tiszával szemben,
még ha csak metaforikusan fogalmazunk is. De az mindenesetre tény: sem a lengyel
Jagellók, sem az osztrák Habsburgok nem ismerték fel lehetséges szövetségeseiket
a nyakas magyarok között, sem Tomorit, sem a XX. század elejének a Monarchiát öszszetartani akaró politikusait. A Mohács tulajdonképpeni befejezésekor vagyis „A király
menjen a másvilágra uralkodni...” című fejezet zárlatában a történelmi sorsszerűség szólal meg II. Lajos szavaival. Jóslat, jó tanács, melyet az utolsó előtti nem Habsburg magyar király mond egy Habsburgnak, de melyet talán soha, egyetlen Habsburg sem fogadott meg: „Az volt a baj, hogy csak gyűlölni tudtam ezt az országot, nem pedig szeretni. A magyarokat szeretni kell – ez a titka az uralkodásnak.”

8

Krúdy látja és láttatja a történeti, fizikai idő mögött rejtőző eszmeidőt, melynek
percei egymásra másolják azokat az eseményeket, melyeket kerek négyszáz esztendő
választ el egymástól. A király deákja hálás II. Ulászlónak, hogy ifjúként a podolini kolostorban nevelkedhetett, mint ahogy négy évszázaddal később Krúdyt is Podolinba
küldi apja tanulni. Később ő is a történelem íródeákja lesz – újságíró. Semmi sem változik négyszáz év alatt – ennyi egy dinasztia vagy egy ember életideje? –, a szerelem
szerelem marad, a gyűlölet és ostobaság gyűlölet és ostobaság, a pénz pedig pénz.
Hatvanyhoz írt egyik levelében Krúdy arról ír, hogy ezen a hosszúra nyúlt emberéleten csak Ady Endre életköltészete ível át. „Mindnyájan meghaltunk, kedves Laci, Ferenc Józseffel együtt. Furcsa, de így van, hogy ez a magyarul se elég jól tudó öregember jelentette a magyar irodalom többé soha vissza nem térő fénykorát is. [...] Talán
az egy Adyn kívül senki sem maradott meg a mi korszakunkból.” Ennek a korszaknak
az esszenciáját tartalmazzák a négy királyregény sorai is. Szabó Ede is azok közé
a művek közé sorolja őket, melyek pótolhatják azt a „nagy könyvet”, melynek tervéről
a már beteg Krúdy tett egy alkalommal említést, s amely – Karinthy enciklopédiájához
hasonlóan – soha nem készülhetett el, mert az író pénzt keresett, akárcsak ifjú hőse,
Habsburg Mária.
A Mohács előtti magyar éveket áttekintő két regény – bár egészen eddig hasonlatosságaikat vettük szemügyre – felütésében jellegzetes különbséget mutat.
A Mohács hosszú bevezető mondata történetírói pontossággal, szabatosan, mégis
árnyaltan határozza meg azt a helyzetet, melyből az elbeszélés eseményei kiindulnak.
Az Árnyékkirály ezzel szemben a következő mondattal nyit: „A király már megint
egyedül bolyong a palota kertjében.” Semmiképp sem elbeszélői mondat, inkább lírai.
Király, kert, bolyong, csupa olyan szó, amely egyenként megállja a helyét egy tárgyilagos kijelentés részeként, együtt azonban metaforikus töltetet kaphat. Mária, a későbbi királyné csodálkozik Magyarország édenkerti gazdagságán (no persze azért, mert
ennek a földnek a királya szegény). A Jagellók – akárcsak később a Habsburgok – értetlenül állnak szemben a kapzsi, önző magyarokkal, bolyonganak köztük. Végül a király – mint később ez Ferenc József esetében is így lesz – népeinek-népének atyja. Ez
a királyi atya bolyong értetlenül országa kertjében.
Falánkság és anarchia
Előfordul, hogy egyetlen pillanat végtelenül hosszú, mint az örökkévalóság, máskor évek repülnek el, mint a napok. A különös az, hogy az idő múlásának ritmusát
legtöbbször nem is az éppen lefolyó események minősége vagy mennyisége szabja
meg. Talán azoknak a személyes időérzéke, akikkel az események történnek. Tovább
bonyolódik a helyzet, ha a történteket nem felejtik el, sőt be is számolnak róluk a későbbiekben. Aztán egyesek leírják az elhangzottakat (megeshet az is, hogy más-más
szemszögből többen többféleképp teszik ezt), sőt: időről időre újrafogalmazzák a történetet. Nyilvánvaló, hogy az egymást követő narrációs eljárások folyamán változik az
időszemlélet is. Krúdy Gyula 1929-ben még a Margitszigeten fejezte be Királyregényeinek második kötetét, a Festett királyt, melynek Szapolyai János királlyá választása kellet volna, hogy a témája legyen, valamint ezzel párhuzamosan a trónviszály, Krúdy
azonban – bár saját nyilatkozata szerint alapos történeti kutatásokkal készítette fel
magát – a történeti szereplők lelkének meztelenre vetkőztetésével foglalkozik, figurái
át-meg átcsúsznak a realitás és a nevetségesség határán. A Mohácsban, a trilógia első da-

9

rabjában több mint tíz év dicstelen eseményei peregnek. Az ifjú II. Lajos uralkodása
(melynek időtartama többszöröse volt például a legtöbb jelentős Árpádházi magyar
uralkodóénak) nem tűnik fontosnak a margitszigeti „krónikaíró” szemszögéből. A második kötet történeti ideje ezzel szemben a legóvatosabb becslés szerint is alig két hónap, bár valószínűleg még ennél is kevesebb, ha belegondolunk abba, hogy a Szapolyai
vajda által a tokaji várba összehívott csonka rendi gyűlés 1526. október 14-én ült össze.
Így a regényidő egyetlen hónapnál kisebbre zsugorodik a november 10–11-i székesfehérvári királyválasztó rendi gyűlésig, illetve az azt követő koronázásig. A regény főszereplője azonban nem a címszereplő Zápolya, hanem Habsburg Mária, „Magyarország özvegyasszonya”. Valószínűleg igazsága vagyon Czére Béla azon kijelentésének,
mely szerint az egész regénytrilógiának ez a törékeny, de határozott „szarvasünő járású” fiatal hölgy a főhőse. Krúdy jó érzékkel választotta ki „hármaskönyvének” történeti korát. Nem pusztán arról van szó, hogy a magyarság életét egészen napjainkig
meghatározó nemzeti tragédia ideje a XVI. század első fele-harmada. A Habsburg-hegemónia kialakulásának pillanata az a néhány év, melyet Krúdy krónikájának idejéül
választott. Közvetve az a Status Quo is felidézhető a trónviszályok idejéből, mely az
Osztrák-Magyar Monarchia létrehozását eredményezte, és gyökerei abban a politikaihatalmi megosztottságban keresendők, mely a XVI. századi magyar uralkodó osztály
állhatatlan és anarchikus politikai etikájának lett a következménye. Czére szemére
hányja Krúdynak, hogy azzal, hogy Habsburg Máriát tette meg a Királyregények főszereplőjéül, Habsburg-párti művet alkotott egy olyan országban, ahol 1921-ben immár harmadszor, ezúttal azonban véglegesen detronizálták a Habsburg-házat. A nyíltan Szapolyaival szimpatizáló fejtegetés során azonban majdnem feledésbe merül
a tény, hogy Krúdy történelmi könyvet írt és nem történelemkönyvet. Műve szépirodalom és nem szakkönyv. Másrészről szereplői sokkal inkább „civilek”, magánszemélyek
egy történelmi korban, mintsem ezt a történelmi kort alakító történelmi személyiségek. Érzelmeik legalább annyira vezetik tetteiket, mint a józan megfontolás. Szapolyai
viszonzatlanul szerelmes, erőszakos és haragvó. Mária szerelmes hitvesétől megfosztott
asszony, aki férjének gyilkosaként gyűlöli az őt szerelmével üldöző Zápolyát. Környezetük tobzódik a kicsinyes önzésben és a szinte akaratlagos történeti-politikai vakságban. Az országkormányzó elit hiénaként veti magát az interregnum és a súlyos vérveszteség miatt hatalmi vákuumban támolygó nemzet kiváltságokkal és birtokokkal
kecsegtető hivatásaira, címeire, nem éppen azért, hogy hivatali kötelezettségeiknek
megfelelően szolgálják a hazát, sokkal inkább egy olyan féktelen, falánk éhség parancsára, melynek parabolisztikus ábrázolására vállalkozik Krúdy.
Czére véleményének ellentmondani látszik Szörényi László is, aki említett tanulmányában árnyaltabb viszonyt tételez Krúdy Habsburg-képével kapcsolatban. A nyírségi kisnemesi család sarjára nagy hatással volt az a Szemere Miklós, aki nyíltan beszélt
és írt többször is a magyar trónra való igényéről a Habsburg-házzal, konkrétan Ferenc
Józseffel szemben, a nemzeti uralkodó szükségességét hangsúlyozva. Ugyanakkor
megbocsátó szeretettel és atyai derűvel írt a magyar szabadságharcot leverettető uralkodóról Krúdy a komáromi honvédtiszt unokája. Azt hiszem, nem indokolatlan részemről az „atyai” jelző használata azzal az íróval kapcsolatban, aki ugyan lényegesen
fiatalabb volt Ferenc Józsefnél, de életművével egy olyan nemzetet képviselt, mely
magánál az „ostmarkti” dinasztiánál is sokkal idősebb.
Krúdy jó érzékkel látja és láttatja olvasóival, hogy a magyarság további történetének minden jelentős eseménye megelőlegeződik – ha csak jelzésszerűen is – ebben

10

a zavaros korban. A „nemzeti” király hatalomátvételének kiindulópontja földrajzilag
a hegyalja, ahonnan majd a kuruc felkelés(ek) zászlai röppennek fel nem egészen két
évszázaddal később. Mária és a lojalitást választó főúri csoport töredékes és groteszk
gyűlésezései a pozsonyi Fischer-ház „tróntermében” a pozsonyi rendi országgyűléseket
előlegzik. Az ország hatalmi megosztottsága azzal a földrajzi eloszlással párosul, mely
aztán majd’ négyszáz esztendeig jellemezte Magyarországot: a Tiszántúl, Erdély és
a Bodrogköz-Hegyalja „rebellis-nemzeti”, a Dunántúl és a Felvidék (bár éppen ott állnak
Szapolyai várai!) royalista. Krúdy látja, hogy a magyarok és az őket nem értő idegen
uralkodók ismeretlenül is megfelelve az örök visszatérés törvényszerűségének a századok hosszú során át újra és újra ugyanazokat a hibákat követik el. A meggyőződésüket, hűségüket ruhadarabjaiknál gyakrabban váltogató magyar urak nem látnak tovább
és nem is akarnak tovább látni pillanatnyi hatalmi érdekeiken. A szent korona is úgy
vándorol kézen-közön a kufárkodó nemesek kezében, mint ahogy az Árpád-ház véres
testvérháborúinak idején, vagy a későbbi századok zűrzavarában.
Krúdy Gyula, az író szinte felmenőitől kapta örökségként a nemzeti elkötelezettség és a Habsburg-dinasztia iránti royalitás által megosztott személyiséget. Nagyapja,
Krúdy Gyula, ’48–49-es komáromi honvédtisztből lett Szabolcs megyei főügyész előbb
Nagykállóban, majd Nyíregyházán, az új megyei székhelyen, s a „legenda” szerint fontos szerepe volt Krúdy Kálmánnak, saját öccsének a kézrekerítésében, aki honvédtisztből lett gerillavezérként Világos után sem tette le a fegyvert. Szörényi László idézett tanulmányban így értékeli ezt a helyzetet: „Ezt a belső vitát akkor értjük meg igazán, ha Krúdy műveiben végigkísérjük annak a Kossuth-párti, függetlenségi, mintegy
családilag örökölt világnézetnek a küzdelmét a dekadencia, sőt a nemzethalál gondolatával, amely sehogyan sem fért össze azzal az elképzeléssel, hogy a magyar függetlenség
majdani teljes kivívása egy csapásra megoldja majd a nemzet bajait, tehát Bécs az ősellenség, és nem lehet olyan helyzet, amikor bármilyen politikai megfontolásból össze
lehet fogni a Monarchia Lajtán túli felével.” A regényíró Krúdy tehát történetileg-politikailag pártatlan próbál maradni, és nem valószínű, hogy leplezetlen szimpátiája a női
főszereplő, Mária iránt Habsburg-orientációjáról tenne tanúbizonyságot, mint ahogy
az Czére bevallottan Szapolyai-nemzeti orientációjú elemzéséből kiderül. Ahogy
Czére írja: „A Szapolyai szájába adott mondatok persze már előre vetítik azt az alaptalan gyanusítást, amely a mohácsi csatától való szándékos távolmaradással vádolta
meg őt később.”
Zápolya Szeged környéki tiszántúli táborozása a mohácsi csata idején, majd közvetlenül utána a gyors és határozott visszavonulás kétfelől is magyarázható (s mindkét
magyarázat objektívnek és elfogulatlannak tűnik): Szapolyai nem akart még nagyobb
vérveszteséget okozni az ország haderejének, másrészről 1526. augusztus 29-i táborában is éppen úgy várakozott csupán (a hatalomátvételre?), mint az 1505-ös rákosmezeji
rendi gyűlés nemzeti király választását proklamáló törvénycikke óta egészen 1526. november 10-ig. Krúdy mindkét változatról tájékoztatja az olvasóját, arra bízva, hogy
melyikkel azonosuljon, de semmiképpen sem azzal a szándékkal, hogy a szerző hazafias nézeteivel kapcsolatos prekoncepciót építsen magának. Beszámol arról, hogy a vajda
édestestvére, György is hősi halált halt Mohácsnál. Ugyanakkor arról is tudósít a Festett király szerzője, hogy nem csupán Szapolyai erénye volt a várakozás a mohácsi
csata idején. Brandenburgi György őrgróf (aki már a Mohács lapjain is feltűnt aulikus
jó barátként, de egyúttal intrikusi minőségben is) a Habsburg Ferdinánd által küldött
sereggel a Morva határszélen várakozott, míg „legkedvesebb” uralkodója Ludovicus és

11

annak nemzete élethalál harcát vívta. Krúdy nem éppen Habsburg-párti elfogultságról
tesz tanúbizonyságot akkor, amikor ironikusan sejteti olvasójával: hol állomásoztak
egészen pontosan a Brandenburgi vezette Habsburg seregek: „– A Habsburg-címer! –
folytatta Brandenburgi […] Amerre jöttünk a haddal a morva határon, majd a Duna
völgyében, takaros kis falvakkal találkoztunk, amelyek olyan csendesek voltak, mintha
itt senki sem tudná, hogy a szomszéd országban a török jár, mint valami keleti dögvész. És a helyes kis fogadók, ahol barátaimmal megtelepedtem, egytől-egyig a Habsburg-címerről voltak elnevezve.” Krúdy később sem rejti véka alá a tényt: a dicső őrgróf serege a határszéli kocsmák pinteskorsói mögé bújva várta a csata kimenetelét,
éppúgy sorsára hagyva a Jagelló-házat, akár Zápolya, bár részükről még a nemzetféltés
magyarázatát sem lehetne megemlíteni, mint a vajda esetében.
A szerző szemszögéből a Festett király mindkét pártja a törvényes királyi hatalom
megsértője, nyíltan annak vesztére tör, s kicsinyes céljait a nemzet alapjainak lerombolása árán is keresztülviszi. Krúdy minden nemzetiségi, társadalmi vagy vallási réteg viselkedésében felfedi és felfedezi a korrupciót és végső soron magukat a Magyar Korona
alattvalóit okolja az ország pusztulásával. A török inkább csak vak erőnek tűnik, mely
végzetszerűen időről-időre megjelenik, hogy megadja a kegyelemdöfést a megosztott
országnak. Ebből a szempontból példaszerű, ahogy fel- és kihasználja a kortárs Szerémi György episztolaszerű visszaemlékezését, melyet az udvari káplán 1545–1547 között állított össze Epistolae de periditioni regni Hungariae címmel. Bár Szörényi utal rá,
hogy Krúdy történeti kutatásai során Jászay Pál A magyar nemzet napjai a mohácsi vész
után című munkáját használta, nem zárható ki, hogy a Szapolyai párti és önmagát elvés ízléstelenül az események középpontjába erőltető Szerémi „vallomását” is ismerte,
azt azonban Jászay művének megfelelően formálta át. A történetileg-politikailag jelentéktelen Szerémi viselkedésének gúnyos kommentárú (nem véletlen, hogy éppen egy
zsidó számol be az esetről Mária királynénak!) vázolása közvetve Szapolyai viselt dolgaira utal, groteszk megvilágításba helyezi az erdélyi vajda és a szepesi gróf honfoglaló
Árpád vezért majmoló, „ősi gyökerekhez” kapcsolódó szertartásait. Elegendő legyen
itt Kun Gotthárd hét buzogányos „magyar”-jára gondolni, akik a török által tönkretett
és kirabolt Budán „ősi szokás” szerint körülvették vezérüket és (török módra) térdet,
fejet hajtottak előtte. Szörényi feltételezése szerint a szerző itt korának Horthysta
törökös-magyar kardcsörgetését is rámásolja a groteszk jelenetre, és ez annál is inkább
elgondolkodtató, hiszen a dolgozat elején említett örök visszatérés szempontjából
földrajzilag illeszkedik Zápolya Szeged-környéki táborozása és a Szegeden keresztül
Aradról érkező ellentengernagy hatalomátvétele, még pontosabban Horthy „szegedi
gondolata”. A továbbiakban tehát közvetlenül hasonlítom össze a Szerémi-féle szöveg
és Krúdy Festett király című regényének egy azonos mozzanatát, a Tokajból Budára
induló Szapolyi útjának Szerencs és Buda közötti részletét. Székely György kísérőtanulmányából kiderül, hogy magát a teljes szöveget még nem tanulmányozhatta Krúdy, részleteit viszont igen, s talán ezzel magyarázhatók az író sajátos betoldásai (melyek
a Festett király regényszerkezetébe illeszkednek) ellenére is tapasztalható egyezések.
A XX. századi író szinte pontról pontra cáfolja – gyakran csak sejtetve Szerémi
bormérő helyekre való menekülési kísérleteit (vö. ezt Brandenburgi György őrgróf
seregének viselkedésével!) – a kortárs „történelemcsináló” próbálkozásait. A szerémségi Kamonc mezővárosában született Szerémi korábban nyíltan szimpatizált Székely
Dózsa György parasztfelkelőivel, akiket Szapolyai vajda „tanított úri tisztességre” a lázadás leverése után. Jobbágyi sorból származott maga is, mégsem átallott önként sietni

12

Tokajba a vajdához, kezet szorítani sorstársai hóhérával. Mindkét szövegből kiderül az
is, hogy a Jagelló-ház utolsó képviselőjét is elárulta halálában, valamint annak özvegyét, Máriát. II. Lajos haláláról szóló pletykaízű beszámolóját pedig elegendő egy
másik kortárs, sőt szemtanú, a mohácsi csatában résztvett Brodarics István Igaz leírásával összevetni, hogy meggyőződjünk a káplán történetírói hitelességéről. Krúdy
gunyoros zsidó narrátorát olvasva szinte nyíltan kitetszik: Szerémi (a Krúdynál neve
mögé biggyesztett „y” valószínűleg szintén az irónia eszköze) fut a vajda „szekere”,
majd lova után, illetve amellett. A szó szoros értelmében. S hogy miért foglalkoztam
ilyen behatóan ennek a mellékszereplőnek a sorsával, amikor az említett Brodarics
püspök úr is a maga – szó szerint – meztelen, esendő emberi „valóságában” jelenik meg
Krúdynál, csakúgy, mint szinte minden szereplő? Mert véleményem szerint ebben
a korban Szerémi viselkedése példázatértékű, s ki tudja, talán Krúdy is így gondolkozott, mikor mondatról mondatra végigkövetve az episztola számára fontos részleteit új
megvilágításba helyezte azokat.
A Királyregények kíméletlenül éles tükröt tartanak a Trianon utáni magyarság elé.
Egyrészt percig nem hagynak kétséget afelől, hogy a nyugati nemzetek közönye (sőt
talán rosszindulata) igen nagy szerepet játszott a bukásban, másrészt azonban arra
a sokkal fájóbb tényre is rámutat – ugyanolyan világosan –, hogy a magyarok egymás
közti gyűlölsége és korlátolt becsvágya korlátlan önzéssel és hataloméhséggel párosulva vezetett a megosztottságon, török–habsburg elnyomáson keresztül a gyűlölt-szeretett, később visszavágyott Osztrák-Magyar Monarchiához, majd annak felbomlásához is, Magyarország szétszaggatásához és kiszolgáltatásához.
A hataloméhség fogalma Krúdynál közvetlenül párosul a testi falánkság fogalmával.
A Festett királyban már nyoma sincs a Jagellók ínyenc vacsoráinak, a vadászatokat követő reneszánsz mértékű lakomáknak. Mindenki ott, úgy és annyit zabál, amennyit,
ahol és ahogy tud. Szapolyai a számára készült ízletes bográcsgulyás elfogyasztása után
még arra a hitvány – és valószínűleg beteg – disznóhúsra is ráveti magát, melyet a szőlőszüretelőknek készítettek. Az országban nincs többé életrend, tehát ételrend sincs.
Vecsernye idején ebédelnek. Az árulók – vagyis az ország nagyobbik fele vak mámorban rohan az italmérő helyek felé, hogy eszét veszítve a végső pusztulás előtt kitombolja magát. A lélek békéjét és a test alázatát őrizni hivatott egyház képviselői mint hízott ökrök cipelik gyakran mázsás hájtömegeiket.
A szerencsi apát után hat nagy fatuskót hordoznak állandóan, mert másfél mázsáját
nem bírja huzamosabb ideig cipelni, útközben le kell ülnie. Ilyenkor combjaira teregeti hájas hasát. Krúdy néhol már a naturalisták legvadabb elképzeléseit is túlszárnyalja. Báthori nádorispán, aki Mária mellett marad a pozsonyi „emigrációban”, semmire sem használható, ha nincs a szerveztében alkohol. Az ország első emberei szinte
kivétel nélkül a falánkság, a túlzásba vitt evés és ivás okozta elváltozások miatt szenvednek. A nádorispán álltában is térdére támasztva próbálja tartani lassan kőkeménnyé
váló máját. Harmónia és rend helyébe az anarchia lép és az állati indulatok. Szapolyai
gúnyneve, a Festett király onnan ered, hogy harcosai előtt vadszőlő levével bekent,
vadállati benyomást keltő ábrázattal szokott megjelenni.
Krúdy, aki értett ahhoz, hogy történelmi, fél- vagy áltörténelmi személyek életét
miképpen sodorja egybe a nemzet sorsával, középső Királyregényében saját családja
egyik fiktív ősének állít emléket. A családi legendárium szerint a reneszánsz Beatrice
királynővel Olaszországból érkező Crudyk, akik szakácsművészetükért nemesi rangot
kaptak Mátyás királytól, a Krúdy család ősei. Czére Béla rámutat arra, hogy a család –

13

melynek ősi fészke Zólyomban volt – csak a XVII. században kapott nemesi oklevelet.
Krúdyt mindez nem zavarja, s durva csuhája alatt olaszos (reneszánsz?) ruházatot viselő Crudy „őse” tanúsága szerint Nagy Lajos király uralkodásának idejére teszi
a Krúdy-dinasztia születésének pillanatát. Crudy a királyné testőre. Ellentmondásos lovag egy ellentmondásos korban. Kiváló tőrvívó, de utcai verekedő. Habsburg Máriához hű, de bevallottan lutheránus, azaz Luther „doctor” híve, személyes ismerőse; az
új hit „püspöke”, s hogy a helyzet még tovább bonyolódjék: halála előtt megtér a katolikus hithez, mivel szerelmes a királynéba, szerelmét azonban mélyen szívébe zárva
rejti el, mint a kerekasztal lovagjai a legendákban. Ő vezeti Máriát titokban Székesfehérvárra, halott férjével való utolsó találkozójára (a Festett király lapjain még utolsónak tűnik ez a találkozó), hogy ott életét áldozza királynőjéért és a koronáért (mely
akkor még nem Habsburg főn ült!). Ez a vadromantikus, kalandokban bővelkedő betoldás egyrészt az író nemzeti önigazolásának része, bizonyos értelemben kolofón,
mellyel a krónikaíró Krúdy (a Királyregények előzményében az Árnyékkirályban nyíltan felvállalja a narrátor ezt a szerepet, mint íródeák) a korabeli (XVI. századi) szokásoknak megfelelően magát a történtek lejegyzőjét is beleírja a szövegbe, ezúttal azonban úgy, hogy nem távolítja el magától, a Festett király című regény XX. századi lejegyzőjétől a négyszáz esztendővel azelőtti eseményeket. Az idősíkok egymásra csavarodnak a térben. Krúdy nem egy sosemvolt ősének állít emléket, hanem egy fiktív és
éppen fikcionalitása által az egész családot, annak több száz éves létét általános egészében képviselni tudó archetípust állít elő, aki egyszemélyben testesíti meg az összes
Krúdy őst, labancokat, kurucokat, betyárt és főügyészt.

Ki volt Mária?
„Ha kedved telik benne, világnak úrnője, hogy örökséged szőlejét ellenség pusztítsa, s a kereszténység zsenge ültetvényét irtsa, kérve kérlek,
ne róják fel az én renyheségemnek, hanem inkább akaratod rendelésének.”
(Nagyobbik Szent István legenda)
„E szavak után kezét és szemét a csillagokra emelve így kiáltott fel: »Ég
királynője, e világ jeles újjászervezője, végső könyörgéseimben a szentegyházat a püspökökkel-papokkal, az országot a néppel s az urakkal a te
oltalmadra bízom; nékik utolsó istenhozzádot mondva lelkemet a te kezedbe ajánlom.«”
(Hartvik püspök legendaszerkesztménye)

Krúdy Gyula Királyregények című trilógiájának utolsó darabját, az 1930-ban, immár a Templom utca 15-ben írott Az első Habsburg című történelmi regényt egyetlen
motívumon keresztül elemzem, mégpedig úgy, hogy az elemzés többször kapcsolódik,
visszautal a Festett király és a Mohács című előző regényekre is. (Krúdy címválasztásának pontatlanságáról már korábban volt szó.) Ezúttal a Mohácsi tragédia koránál is
távolabbi idők történéseire irányul a figyelem. A hagyomány szerint I. (Szent) István
királyunk fiának, Szent Imre hercegnek a halála után a zavaros örökösödési-uralmi viszonyok miatt (?) felajánlotta országát Szűz Mária kegyelmébe: védje a magyarokat és
a magyar földet, bölcs belátással uralkodjon felette. Kettős mottónk első része 1077.
körül keletkezett, ilyenformán a három legenda közül a legrégebbi, második részét az
1116. előtti években szerkesztette Hartvik püspök Kálmán király utasítására. A Na-

14

gyobbik legenda idézett része az a passzus, melyet többek között Gerics József idéz az
ország felajánlásának bizonyítékául. Azonban látnunk kell, hogy bár a szövegbe beleolvasható ez a gesztus, a forrás maga ezt nem igazolja egyértelműen. Annál kétségtelenebb bizonyíték a majd’ másfélszáz évvel később keletkezett Hartvik legenda szövege.
De elfogadható-e egy jóval később keletkezett írás bizonyító ereje, főleg ha tudjuk,
hogy több korabeli és a kompilátor korára hagyományozódott szöveg hatott rá (például a csonkított ujjú János diakónus által írt Constitutum Constantini, a Nagy
Constantinnak tulajdonított hamis adománylevél, sőt még annak nyugati gót változata
is!)? További problémát okoz az is, hogy egyes kutatók szerint Szent István ha fel is
ajánlotta az országot valakinek, akkor az nem Szűz Mária volt, hanem Szent Péter. Ez
azt jelentené, hogy első királyunk a pápai állam hűbérébe adta volna hazánkat. Ezt az
értelmezést, illetve magát a felajánlás mozzanatát a Gergely-féle reformot követően
többször is hangsúlyozta a Vatikán, bejelentve ezzel (invesztitura) igényét Magyarországra. Királyaink szinte kivétel nélkül dacoltak ezzel a pápai akarattal, így megmagyarázható lenne a későbbi árpádházi királyok (elsősorban I. Szent László) hagyományhamisítási törekvése, miszerint közvetlenül az istenszülő Szűz Mária birtoka az
ország, s nincs szükség sem földi, sem egyéb transzcendens közbenjárókra vagy „pásztorokra”. Váczy Péter és Gerics József azonban (külön kiindulópontokból ugyan) egyaránt a felajánlás Mária-féle verzióját tartja bizonyíthatónak – egymással is vitatkozva –
politikatörténeti és az uralom hieratikus mozzanatait is figyelembe vevő alapossággal
járják körül a jelzett témakört.
Váczy Péter írja Merseburgi Thietmar A magyar királykoronázásról című tanulmányában, hogy István már mint magyar nagyfejedelem hozzákezdett egyházépítő munkájához, Bartoniek Emma pedig megjegyzi, hogy István korában még nem volt szükség pápai engedélyre-jóváhagyásra keresztény egyházak létesítése esetén. Váczy ezenkívül a Nagyobbik legenda egy Gerics által nem idézett részletére is felhívja a figyelmet,
mely így hangzik: „10. Ez a férfiú (ti. I. István, K. Z.) hívő volt, minden cselekedetét
teljesen Istennek szentelte, fogadalom, s felajánlás útján szüntelen imáiban magát és királyságát az örökszűz istenanya, Mária gyámsága alá helyezte, kinek tisztelete s dicsősége a magyarok közt oly nevezetes, hogy nyelvünkön a szűz mennybemenetelének
ünnepét is tulajdonnevek hozzátétele nélkül, csak Királyné napjának emlegetik.” Ez
a passzus súlyosabb bizonyítéka lehet a Máriának történt felajánlásnak, mint a két
mottó szövege együtt.
A Nagyobbik legenda megemlékezik még arról is, hogy Szent István Szűz Máriának
szentelt bazilikát kezdett építtetni Fehérváron, a koronázóvárosban. A továbbiakban
Váczy a Mária-kultusz keleti, bizánci eredetét fejtegeti (ezt Gerics cáfolja, valamint úgy
véli: István már magát a koronát Szűz Máriától (rajta keresztül Istentől) kapta. Gerics
ebben az esetben egyrészt egy a bizáncitól független nyugat-európai Mária-kultusz
meglétét tételezi, másrészt sejteti, hogy Mária-kultuszunknak sajátosan magyar gyökerei is lehetnek.
Az, hogy a pogány magyar hitvilágban istennők is találhatók valószínűleg ismeretes, de az talán már kevésbe ismert, hogy miképpen másolódott a keresztény vallás
szentjeinek alakjára a pogány magyarság „pantheon”-ja. Kálmány Lajos a szegedi és
szeged-környéki folklór ismerője két ősi istennő keresztény áthagyományozódását
mutatja ki. Véleménye szerint ez a két istennő a kezdetekben még különváltan épült
be a az „új hagyományba”, a keresztény mitológiába, később azonban az egyetlen istenszülő szűz alakjában kapcsolódott össze.

15

A Nagyasszony hatalmasabb a Kisasszonynál, ő az istenszülő, a Kisasszony, mint
neve is mutatja (itt ugyanis a „kisasszony” mint leány, vagyis mint szűz értendő): szűz,
nem szül és nem is szülhet. Kálmány szerint a magyarok eredetileg Máriát csak mint
Kisasszonyt tisztelték, anyját, Szent Annát tartották a Nagyasszony keresztény másának. Valószínűleg az istenszülés aktusa, valamint a keresztény térítő hatás kanonizációs törekvései miatt halványult el Szent Anna szerepe a magyar népi hiedelemvilágban, átadva tulajdonságait és hatalmát lányának, Máriának, aki egyesíti magában a pogány istenasszonyok két legfontosabb és egymást a pogány mitológiában kizáró tulajdonságát: az istenszülést és a töretlen szüzességet. Kálmány leírja, hogy Nagyasszonyunk életadó, lakóhelye az égben van. Őrző, óvó, védő istennő, istenanya, a szó
mindkét értelmében: istenszülő istennő és az anyaság istene egyszerre. Az istenség bizonyítéka az áldozás hagyománya is, melyet Kálmány a Boldogasszony poharában,
a csökken (keresztelő utáni ünnepség) és a lakodalomban vél fölfedezni. Fejtegetéseit
néprajzi gyűjtéseivel, kutatásaival támasztja alá, melyeket Szegeden és környékén folytatott. Nyilvánvaló regionalitása mellett is felismerhetőek általános kijelentéseinek tanulságai, melyek valószínűleg más magyarok lakta területre is érvényesek, annál is inkább, mert kutatásait kiterjesztette a vizsgált terület idegen nemzetiségeire (németekre,
szerbekre) is, ezáltal sikerült kimutatnia, hogy az istenanyával kapcsolatos hagyomány
jellegzetesen magyar. Az eddigi bevezető alapján elmondható, hogy körülbelül I. Szent
István óta (a felajánlás természetesen nem bizonyítható, de valószínűsíthető) Szűz Mária a magyarok számára olyan kultikus jelentőségű szent, közbenjáró, sőt uralkodó,
akinek fontosságát nem szabad szem elől téveszteni a további vizsgálódások során.
Egyházai, ünnepei, relikviái vannak ebben a hazában, és ami jelen dolgozat szempontjából igen fontos: sajátosan magyar hagyományai, melyekben szakralitás és történetiség, politika és művészetek kapcsolódnak össze metaforikusan.
Utaltam rá, hogy a néhol bevallottan Szapolyai-párti Czére Béla miképp értelmezi
Krúdy regényhármasát, Habsburg-párti művet látva benne, illetve Krúdy royalista magatartását sugalmazva. Véleményem szerint ez az értelmezés nem fejti fel a trilógia jelentését. Probléma, hogy sem Zápolya, sem Ferdinánd nem központi figura a regényben, ennél fontosabb azonban, hogy a három regénynek egyetlen főhőse van, és ez
nem II. Lajos, nem Szapolyai, de csak nem is Ferdinánd, hanem Habsburg Mária. Mégis igaz volna Czére vélekedése? A mű hőse-hősnője Habsburg, tehát a mű nyíltan
Habsburg-párti. Kétségtelenül helytálló lenne ez a vélekedés abban az esetben, ha
Krúdy számára Mária Habsburg királylány volna, illetve Jagelló királyné. Mária azonban sem az egyik, sem a másik a szerző akarata szerint. Krúdy Gyula a magyarok
Nagyasszonyát, Királynéját, Szűz Máriát mintázza meg Mária alakjában. Szűz Mária
egy értékvesztett korban, mint ahogy értéktévesztő és értékvesztő az a kor is, melyben
a szerző él. Mária királyné Mária Nagyboldogasszonnyá, a nemzet szimbólumává válik. Nem hagyhatja el az országot, választott magyarjait, ez magyarázza megalázó pozsonyi tartózkodását, mely helyett bátyjának Bécsét is választhatta volna talán. Ez a
Nagyboldogasszony azonban szakralizálódik. Éppen két legfontosabb „tulajdonságával” nem bír Krúdynál. Nem szűz, világi szerelem és házasság köti egy földi emberhez.
Nemhogy istent nem szül, de egyáltalán nem válik termékennyé a regények lapjain,
férjétől tragikusan hamar elragadja annak végzete. Ezzel magyarázhatóan hatalma, potenciája is csökkent értékű. Mintha belefáradt volna abba, hogy félezer éven át dajkálja
és védje a gőgös magyarokat.

16

Amikor a Mohács lapjain Máriával együtt az olvasó megpillantja Dévénynél a magyar hazát, a narrátor ezt a következőképpen jelzi: „Ó, Magyarország, Szűz Mária országa! Szép voltál te minden időkben azoknak a szíveknek, akid benned hittek.” –
vagyis az országban és Máriában egyszerre, mert az ország Máriáé és Mária az ország
metaforája. A szűz aki megmenti-megmentheti a szegény hazát. Mária bevonulása Budára elárulja, hogy a magyarok féltékenyen féltik-vigyázzák királynéjukat, az első magyar asszonyt. Krúdy itt egybemossa a történeti királyné tiszteletét a regény Mária-metaforájának transzcendens, félpogány tiszteletével.
A továbbiakban sem egyszerű csöndes hitvesként viselkedik Mária, inkább, mint
II. Lajos egyenrangú társa, sőt néha mintha kézen fogva vezetné urát a királyság labirintusában. A bukás sem töri meg, a menekülés sem. Mikor Zápolya az éj leple alatt
behatol a pozsonyi házba, hol Mária szállást kapott, az asszony nem gyenge nőként
beszél a trónkövetelővel, hanem úgy, mint akinek hatalma van felette. A király halálával ő testesíti meg az országot, a korona eszméjét, akárcsak Szűz Mária Szent István halála után.
A trilógia második része egy Shakespeare-idézetet kapott mottóul. Krúdy, aki az
angol drámaíró nagy tisztelője és lelkes olvasója volt, nem tartotta szükségesnek, hogy
alkotója vezetéknevén kívül más jelzéssel is ellássa az idézetet arra vonatkozólag, hogy
melyik műből származik. Tudtommal eddig egyetlen magyar elemzésben sem fejtették
fel ennek a mottónak sem az értelmét, sem a közvetlen származási helyét nem adták
meg. Pedig ez a hat Shakespeare-sor és a trilógia (főként a második rész) kölcsönösen
értelmezi egymást és nemcsak a polgárháborúra, illetve a testvérharcra tett közvetlen
utalás szintjén, mely – úgy tűnik – az idézett műben is szerepet játszik, akárcsak a két
királyt választó magyarság történetében. Az idézet a VI. Henrik I. része harmadik felvonásának harmadik színében hangzik el Pucelle, azaz Johanna, a szűz szájából.
Lőrinczi-Lehr Zsigmond fordítását használja mottóként Krúdy, melyet 1870-ben adott
ki a Kisfaludy Társaság. Lőrinczi viszonylag szabad(os)nak tekinthető, ám szépnek
mondható fordítása megfelelt Krúdy céljainak amennyiben országot, hazát meg nem
nevezve általános felszólítás marad, bármely hasonló történelmi korban, helyzetben és
helyen alkalmazhatóan, ha az eredeti szövegkörnyezetből kiragadják.
Az igazsághoz hozzátartozik, hogy létezett a drámatrilógiának – pontosabban egy
estére összevont változatának – korábbi fordítása is, Tóth József tollából (1855-ben
mutatta be ezt a változatot a Nemzeti Színház azonban ennek a szövegnek aligha lehetett hatása Krúdy művére). A Shakespeare és a Krúdy szöveg közti összefüggés első
szinten nyilvánvaló. Az olvasó ezúttal nem a Rózsák háborúja dúlta Anglia felé fordítja résztvevő tekintetét, hanem az ellenséges Franciaország helyzete köti le figyelmét.
Franciahon megosztott. Burgundia hercege az angol területkövetelő oldalán harcol
kontinentális „testvérei” ellen. Őt próbálja a honvédő háborúhoz való csatlakozásra
bírni a libapásztorlánykából lett mitikus alak: Jeanne D’Arc, Szent Johanna vagy az
Orleansi Szűz. Johanna retorikája sikeres, mert a herceg átáll a franciák oldalára. Elbűvöli, megbabonázza őt a szűz érvelése.
A háborút megnyerik a honvédők, Johannát viszont a franciák átadják az angoloknak, akik Rouenban máglyán égetik el. Tragikus nemzetmentő sors tehát a Johannáé.
Minden bizonnyal ez a gondolat vezette Krúdyt, amikor a Festett király mottójául éppen ezeket a – százéves háború kimenetelét tekintve sorsdöntő – szavakat választotta.
Johanna nem egyszerűen történeti, sokkal inkább szakrális-nemzeti személyiség. Mint
ilyen természetesen nem bírhat Szűz Mária fontosságával, de szerepével párhuzamba

17

állítható: szűz „asszony”, aki országot, hazát, nemzetet ment. (A keresztény magyar
harcosok évszázadokon át Máriának és istenfiának nevével ajkukon szálltak harcba.)
Mindkét nőalak transzcendens segítő, ha kell: a harcban is, az országvezetésben és -építésben egyaránt. Krúdy mottója azonban fájdalmas aktualitást mondhatott magáénak
egy olyan – a Monarchiából és saját történelmi kereteiből kiszakadt – országban élő
olvasók számára, akik Mohács után másodszor (vagy ki tudja hányadszor?) élték meg
a nemzetcsonkítás tragédiáját. Ráadásul Mária nem mentette meg Magyarországot. Éppen ezért felmerül a kérdés: ki volt Mária? Valóban Szűz Mária, a Nagyboldogasszony
földi megtestesülése? Akkor miért hagyja veszni a hazát, melyet neki adott ajándékulpogány áldozatul a szent király, I. István? Nem volt több, mint a magyarságot századokon át elnyomó korlátolt habichtsburgi grófi család egyik sarja? Krúdy számára
a XVI. századi magyarság történetében a legtragikusabb éppen az, hogy Habsburg Mária
valóban a boldogságos Szűz, a Nagyboldogasszony megtestesülése volt, aki valóban
meg akarta váltani ezt az országot. Csak éppen a nyakas és elvakultan gőgös magyarok
nem akarták, hogy megváltsák őket. Állati mámorban rohantak a végpusztulásba. Ebből a szempontból jelkép értékű, ahogy a Mohács kezdetén kidobják az ejtőzni vágyó
urak a török elleni háborúra toborzó szerzetes-katonát a nagyszarvasi vacsora után,
úgy hajítják le Az első Habsburg lapjain az ebédlőterem ablakából Pozsonyban Podvinyait, aki talán a legtöbbet tette az özvegy királynéért és az országért. Aki nem
akarja, hogy megváltsák, azt nem lehet megváltani. Erről szól talán az egész Krúdy-trilógia, de Az első Habsburg minden bizonnyal.
Ha Mária nem is szűz, de özvegységében szűzi életet él, választott hűtlen hazájának
szenteli életét, a magyarok első asszonyává válik. Talán ezzel magyarázható mindaz
a vonzalom, melyet a Királyregények bizonyos férfitagjai éreznek iránta. Báthori nádor
féltő-féltékeny szeretete, Crudy hitetlenül hívő, halálában mégis a szentséges Szűz fiának katolikus anyaszentegyházát választó rajongása, Podvinyainak, a kalóznak semmivel nem magyarázható feltétlen odaadása: mindez nem földi, sokkal inkább égi, azaz
transzcendens szerelem, melyet a haza, az anyaföld iránt érez a férfiember. Szörényi
László hívta fel figyelmemet a tényre: Krúdy apai nagyanyját Radics Máriának hívták.
Ez a Mária önálló, rátermett asszony, volt és azon kevés nők közé tartozott, akiknek
komoly hatásuk volt az íróra. Lehet, hogy II. Lajos is ezt a mitikus alakot szerette és
tisztelte Máriában, nem pedig a nála egy évvel idősebb nőt. Az mindenesetre bizonyos,
hogy ebből a nézőpontból megokolható Szapolyai mániákus „leány”-kérési akciósorozata: a legősibb szakralitás, az istenszülő istenasszony (jelképének a) beleegyezésével is
legitimálnia kell a ravaszul szerzett királyságot. Krúdy Habsburg-ellenességét példázza
az a kép, amely a fenti elméletnek az alkalmazásával rajzolódik ki a regény lapjain
Habsburg Ferdinándról. Ferdinánd a nyegle, ajakbiggyesztő, álmatag ifjú eme értelmezés szerint impotens. Természetesen nem szexuális (hiszen a tömérdek trónörökösről
maga Krúdy is megemlékezik Az első Habsburg bécsi jelenetében), hanem szakrális értelemben. Nem omnipotens, sőt egyáltalán nem potens, inkább buta és bamba. Azzal,
hogy ravaszul és álmatag kéjenc módjára várakozik a magyar szent koronára, valamint
azzal, ahogy Szapolyai vad medve módjára csörtet a trón felé, az író talán annak az elképzelésének ad hangot, miszerint kufároké és tétovázóké lesz Szent István országa,
pontosabban: a kufárok eladják a tétovázóknak, ráadásul úgy, hogy mindketten ráfizetnek a vásárra. Ez a vásár azonban nem marhára vagy gabonára történik. Krúdy
Magyarországának allegóriája nem egyszerűen nőalak, egy nemtő, ahogy a képzőművészetben már számtalanszor ábrázoltatott, hanem maga a boldogságos Szűz.

18

A gondosan építgetett Habsburg-mítosz dekonstruálódik a regény lapjain. Ráadásul
nem is Krúdy dekonstruálja. Önmagát, s magán keresztül a gőgös, törökös, sírva-vigadó nemesi magyar-mítoszt dekonstruálja, amikor Szapolyai János magyar követei
Bécsben Ferdinánd az új cseh király elé járulnak. Ferdinánd nem veszi magának a fáradtságot, hogy megértse a nyakas magyarokat. Akik pedig büszkék és elvakultak
annyira, hogy ne akarják megértetni magukat, amikor az ostoba magyar végzetnek engedelmeskedve magyarul szólalnak meg a jövendő magyar király előtt a kor nemzetközi nyelvét, a latint egyébként értő és művelő követek, holott jövendő uruk a magyar
szóra és a magyar hagyományra süket, szakrálisan impotens Habsburg.
Az egyenrangú fél büszke tiszteletét jelző kézfogásra nyújtott kezük is a (kényes)
nemzetközi jogokat sérti, s nem vesz tudomást arról az alakuló erőviszonyról, amely
aztán a magyar államiság megszűntéhez vezet.
Bár az impotencia a jelen dolgozatban nem szexuális értelemben vett fogalom, mégis érdemes elgondolkodni azon, hogyha Az első Habsburg (akár csak a trilógia előző két
tagja) nem történelmi, hanem szerelmes regény – pontosabban egy nemzet szerelmének mitikus regénye –, akkor az utódokban egyébként bővelkedő Ferdinánd épp úgy
impotens, mint a majd’ posztumusz utódjával magvaszakadó Szapolyai. Az erotika
iránti érzéketlenség és a föld(anya) vadállati szeretete-szerelme egyaránt képtelenné
tesz-tehet a nemzettel való egyesülés harmonikus társas kapcsolatára, amely alapvető
követelmény az uralkodóval szemben. Talán Lajos, a „gyengekezű” halniszületett király(fi), a reneszánsz ember lett volna képes szeretni ezt a gyönyörű asszonyt: Magyarországot? Mindenesetre regénybeli utolsó szavai azt igazolják, hogy ő felismerte ezt
a lehetőséget, bár meglehet későn.
Nem menekülhet Krúdy tragikus iróniájától a magyarok egyik legkedveltebb szokása sem: a temetés, illetve az újratemetés. Többszörösen központi szerepet kap, hogy
gyarlósága és frivolsága annál szembeszökőbb legyen. Nem szabad elfelejtkeznünk arról a finom cinizmusról és iróniáról, ahogy Krúdy a Habsburg dinasztia (és a Magyarország történelmi) végnapjairól tudósít a XX. század elején miközben az I. világháború
rombolja az Osztrák-Magyar birodalom falait. A magyar és az osztrák uralkodó körök
ezzel mit sem törődve játszanak kisded játékokat: parádés temetést, kisszerű koronázást. Sem egyiknek, sem másiknak nincs már jelentősége, az ország sorsának irányítói
mégis azt hiszik: valami változhat még az állóképpé merevedett historikum felmutatásával. Krúdy megmutatja, hogy ennek éppen az ellenkezője igaz. II. Lajos második újratemetése ugyanígy csupán cirkuszi mutatvány, szükséges rossz, mely a Habsburg-dinasztia magyarországi uralmának véglegesítéséhez vezet. Szó sincs többé országmentésről, hazaszeretetről vagy -féltésről. A magyarok elárulták Nagyasszonyukat, amikor
a korlátolt és a nemzet sorsa iránt közönyös Habsburg Ferdinándot választották, akárcsak akkor, amikor a szakrálistól érintetlen, a trónra éretlen „Festett királyt” emelték
pajzsra. Máriának – a Nagyboldogasszonynak és habsburgi metaforájának egyaránt –
egy tennivalója maradt még, s Krúdy ezzel zárja regénytrilógiáját:
„– Elmegyek végleg ebből az országból. Isten veletek – rebegte megcsókolván
a templom kövezetét.
Ez volt Mária búcsúja Magyarországtól.”
A szerző ezúton mond köszönetet Farkasdi Andrásnak, Fried Istvánnak, Juhász Antalnak,
Kelemen Ágnesnek, Piti Ferencnek és Szörényi Lászlónak a dolgozat elkészítéséhez nyújtott
felbecsülhetetlen segítségükért.

19

