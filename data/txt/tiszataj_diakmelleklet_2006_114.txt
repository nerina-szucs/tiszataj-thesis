A TISZATÁJ DIÁKMELLÉKLETE
2006. MÁJUS

114. SZÁM

ÓCSAI É VA

Mese a legyőzhetetlen sárkányról
és egy megváltatlan Pusztaországról
WEÖRES S ÁNDOR: O CTOPUS AVAGY S ZENT GYÖRGY ÉS A SÁRKÁNY HISTÓRIÁJA
Testamentum című írását egy játékos orrfricskával hagyta
hátra Weöres Sándor szellemi végrendeletként, amely
bár szerénytelen, nem alaptalan: „Figyelmeztetlek benneteket, hogy olyan írásművet hagyok rátok, mint az
olaszokra Dante, az angolokra Shakespeare. Ez nektek,
csibéim, legalább ötezer év életet jelent, ha csak valamennyire is tudtok bánni vele. Ne hagyjátok füstbe szóródni, se mennybe szállni, legyetek kissé reálisabbak és
praktikusabbak.”1
Ha végigtekintünk az elsősorban költőként közismert
szerző szellemi hagyatékán, nemcsak páratlan verseskötetek nyílnak ki előttünk, hanem bepillanthatunk tucatnyi drámájába, a legkülönfélébb nyelveken írott versek és drámák műfordításaiba, vallomásaiba, nyilatkozataiba, a többek közt Babitscsal, Kosztolányival, Kodálylyal, Füst Milánnal, Vas Istvánnal és Hamvas Bélával
folytatott, többkötetnyi levelezésébe is.
Az általa válogatott és kommentált, egyedülálló magyar versantológiából pedig megtudhatjuk, mely ismeretlen, rendhagyóan verselő poétákat és furcsa költészeti
szépségeket tart Weöres Sándor arra érdemesnek a magyar költészet több évszázadából, hogy irodalmi köztudatunkban helyet kapjanak. Ez a gyűjtemény annak is bizonyítéka, hogy az irodalmat és azon belül a költészetet jóval tágabb formai és tartalmi szempontok szerint értékelte, mint az érvényben lévő esztétikai normák, irodalmi
1

Weöres Sándor: Versek a hagyatékból. Egybegyűjtött írások IV. Budapest, Weöres Sándor örököse – Saxum Könyv
Kft., 1999, 5.

WEÖRES SÁNDOR
(1913–1989)
A mítoszok fontos szerepet
töltenek be a lírában,
a drámában és az epikában
egyaránt, hiszen az irodalmi
szövegek szerzői a mitikus
eseménysorokat és
szövegszerkezeteket újraírva
újabb kapcsolatokat
teremthetnek a valóság és
a műalkotás között,
a korábbiaktól eltérő
képvilágokat alkothatnak
meg belőlük…

kánonok, és a kísérletezéseket, a szokatlanul új költői kifejezésformák keresését nemcsak
mások műveiben, hanem saját írásai megalkotásakor is fontos célnak és szempontnak tekintette. A költészet különlegességét szemléletesen mutatta be egy Kosztolányi Dezsőhöz
szóló levelében:
„A költészet az az édes-büdös káposzta, amiben minden elfér. Nem szakácsművészet,
hanem a tálalás művészete: hiába tálalja föl a költő a saját szíve-vérét, mint a fűzfapoéták nagyrésze, ha nem tud hozzá aranytányérat, vagy az aranytányérnál értékesebb
pléhtányérat adni – és lehet hízelgő, stréber, mint Horatius vagy Shakespeare, ha stréberségeit ízlésesen adja föl. Az ízléses ellenben mindig az, ami szokatlan: aki porcelántányérról eszik, az kívánja a bádogcsajka pléh-ízét és viszont.”2
Weöres Sándor olyan írásművet hagyott hátra, amelynek különlegességeit több száz év
magyar, valamint több ezer év világirodalmi, mitológiai, vallási és filozófiai hagyományából
merítve rendkívüli formaérzékenységgel kikristályosította a maga szövevényes gondolati,
nyelvi, stiláris költői világát, amelynek középpontjában nem a személyes önkifejezés szándéka áll, hanem a mikro- és makrokozmoszban való létezés bemutatása úgy, hogy közben
a személyiség feloldódik a magára öltött szerepekben. Többször is megfogalmazta, hogy olyan
ideális olvasót képzel el, akiben a szövegek által felkínált szerepek és nézőpontok átformálják
korábbi gondolatait, érzelmeit és képzeteit, fejlesztik esztétikai és etikai érzékenységét:
„Célom nem a gyönyörködtetés, nem is a szokatlantól irtózók bosszantása. […] Átvilágítani és felrázni óhajtlak, hogy átrendezhesd magadat zárt, véges, egzisztenciális
énedből nyitott, szociális, kozmikus, végtelen énné. A kommunisztikus embert hívom, aki
ráeszmél a birtoklás, rang, erőszak kényelmetlenségére, külső érvényesülés helyett testilelki önmagát emeli egyre értékesebbé.”3
A Weöres-versek úgy láttatják az érzékelésen túli szférát és a hétköznapi tapasztalatot,
hogy azt újabb és újabb formába, nyelvbe, műfajba öltöztetik, a bennük megszólaló hang
pedig hol monológot mond, hol pedig párbeszédbe elegyedik újabb szólamokkal, vagyis
némelyik lírai darabja a drámákkal rokon vonásokat mutat. Drámáinak egy része abban is
megegyezik több versével, hogy bennük mitológiai alakok bújnak weöresi köntösbe, és mitikus cselekményvázak kapnak merőben új jelentést, a drámák pedig gyakran a líra nyelvén szólalnak meg a prózai nyelv mellett.
Színjátékai a tragédia, a komédia, a románc és a szatíra műfajából, illetve azok kombinációiból épülnek fel úgy, hogy részben a görög-római drámai hagyományban és mitológiában gyökereznek (Théseus [1928], Theomachia [1938], Endymion [1943]), a magyar népmesei és bábhagyományból merítenek (Csalóka Péter [1950], Ilók és Mihók, Rapsóné
[1952?]), vagy a mesét és a világ mitológiai kincsét ötvözik a magyar ősmítosszal és prehistorikus történettel (Holdbeli csónakos [1941]). Ezek mellett van olyan is, amelyik történelmi és áltörténelmi színhelyeket, szereplőket és eseményeket különféle mitológiai történetekkel kapcsol egybe (Octopus [1965], A kétfejű fenevad [1972]).
Ez utóbbi két tragikomédia közül az Octopus avagy Szent György és a sárkány históriája (1965) című Weöres-dráma, amellyel a továbbiakban foglalkozni fogunk, meglehető2

3

Weöres Sándor levele Kosztolányi Dezsőnek. 1932. október 26. In: Weöres Sándor: Egybegyűjtött
levelek I. Pesti Szalon – Marfa Mediterrán Könyvkiadó, 1998, 162.
Weöres Sándor: Köszöntés. In: Egybegyűjtött írások 1. Budapest, Argumentum Kiadó – Weöres
Sándor örököse, 2003, 7.

2

sen sok és különféle forrásból táplálkozott. A szerző által forrásként megadott szövegek
közt szerepel a Szent Györgyről szóló legenda Jacobus de Voragine Legenda Aurea című
kötetéből, görög és szláv népballadák, misztériumjátékok, az Erzsébet korabeli angol történelmi, politikai drámák (William Shakespeare, John Webster, Thomas Kyd, Aphra Behn,
Christopher Marlowe darabjai), valamint Cao Hszüe-csin A vörös szoba álma című regénye4. Ugyanakkor valószínűsíthető, hogy a darabnak ezek mellett még jóval több forrása is
akadt. Ez pedig azt is jelenti, hogy a források műfaji és tematikus polifóniája egy olyan
sokszólamú, szimbólumokban gazdag szövetet eredményezett, amelynek értelmezéséhez
igen sokféle megközelítés lehetséges.
Az alábbiakban arra teszünk kísérletet, hogy az említett Legenda Aurea című kötetben
leírt Szent György-legendát összehasonlítjuk a darabbal, valamint megvizsgáljuk, hogy az
Octopusban a mitikus és archetipikus cselekmények és karakterek milyen mitikus és irodalmi hagyományokhoz kapcsolódnak, és ezek hogyan gazdagítják a szöveg jelentését.
Említettük már, hogy Weöres Sándor szemléletmódját, költészetének és drámáinak felépítését, költői eszközeit – eleinte Fülep Lajos, Várkonyi Nándor, Kodály Zoltán és Hamvas Béla hatására – a magyar és európai irodalmi és művészeti hagyomány, különösen az
ősköltészet, a folklór és az ókorkutatás mellett a világ mitológiai kincsei is inspirálták. Mivel minden nehézség nélkül megragadta és utánozni tudta a legkülönbözőbb lírai szövegek
stílusát, ezt a képességét arra is felhasználta, hogy a mítoszokban elmesélt történetet az
ősköltészet és az eposzok nyelvével és szerkezetével egybeszőtte, és így keletkeztek igen
nagy számban mítoszversei vagy hosszúversei, mint például a Gilgames (1937) vagy az
Istar pokoljárása (1939). Weöres Sándor honosította meg a magyar irodalomban a huszadik századi, modernista hosszúverset, amely epikai és drámai elemekből is építkező lírai
műfaj, amely – a mítoszokhoz hasonlóan – a világegyetem és az emberi, társadalmi létszféra közti kapcsolatokat ábrázolja egy–kétszáz soros vagy még hosszabb terjedelemben.5
A mítoszok fontos szerepet töltenek be a lírában, a drámában és az epikában egyaránt, hiszen az irodalmi szövegek szerzői a mitikus eseménysorokat és szövegszerkezeteket újraírva
újabb kapcsolatokat teremthetnek a valóság és a műalkotás között, a korábbiaktól eltérő képvilágokat alkothatnak meg belőlük, és egyéni költői mítoszokat mesélhetnek el általuk. A 19.
század végi és 20. század eleji modernista alkotások jelentős részében a mítoszok metafizikai
világkép leírásában segítették a költőket és az írókat egy olyan történelmi korban, amelyben
meghatározó élmény a darabokban heverő világ és a rend hiánya volt. A mítoszok képlékenyen felhasználható cselekményvázai és karakterei pedig szerepet kaphattak az értékek alapvető esetlegességének bemutatásában, valamint annak ábrázolásában is, hogy az emberi pszichében és társadalomban milyen nehézségekbe ütközik a látszat és a valóság elkülönítése.
A mítoszok egy kozmikus rendről, társadalmi rendről és a benne élő individuumok
életéről többé-kevésbé egységes képet alkotnak, modellként funkcionálnak. Az egyének
életét egy nagyobb társadalmi és kozmikus történet keretei határozzák meg.6 A mitológia
az irodalom továbbformálásának, kitágításának az eszköze is, az irodalmi művek nagy ré4

5
6

Domokos Mátyás, szerk.: Egyedül mindenkivel. 89, 369; Weöres Sándor: Octopus avagy Szent
György és a Sárkány históriája. Budapest, Balassi Kiadó – Katona József Színház, 2002, 7.
Kenyeres Zoltán: Tündérsíp. Weöres Sándorról. Budapest, Szépirodalmi Könyvkiadó, 1983, 132.
Cupitt, Don: The World to Come. Idézi: Coupe, Laurence: Myth. London and New York, Routledge, 1997, 6.

3

sze mitopoetikus, vagyis olyan történeteket teremtenek meg vagy teremtenek újjá, amelyek
az ember számára fontosak a világ megértésében. A mitográfia, vagyis a mítoszok értelmezése pedig az irodalomkritika fontos dimenzióját alkotja.7
Az Octopushoz kapcsolódó mítoszok és irodalmi szövegek értelmezésekor érdemes
megjegyeznünk, hogy az intertextualitás (’szövegközöttiség’), vagyis az irodalmi szövegeknek az a tulajdonsága, hogy kapcsolatban állnak más szövegekkel, az azokhoz való viszonyban léteznek, a szövegeket hozzáfűzi különféle műfajokhoz is, akár egyszerre többféléhez is, és műfaji hálók révén a mű kapcsolatot létesít az irodalom egészével. Ilyenkor a
többféle műfaj szabályrendszere hoz létre egy művet, de maga a mű is átalakítja a műfaji
szabályrendszert, tehát a műfajok határai képlékenyek.8 Weöres Sándor például szinte
minden drámájával egy-egy újabb műfajt alkotott meg a szokatlan műfajú szövegek különleges ötvözésével, részben emiatt is számítanak drámái „törvénytelen jelenségnek”.9
Az Octopus formailag és verstanilag is gazdag szöveg, szerzője így nyilatkozott róla:
A forma: próza és vers váltakozása, de a próza is hullámos versszerű, s a vers, néhány betétdalt kivéve, lazaságával közel áll a prózához: jambikus karakterű, de a jambust gyakori dactylusok, anapestusok, troilák oldják, hasonlóan Katona Bánk bánjának
laza jambizálásához, mely azóta ritkán alkalmazódott, a Vajda János- és Ady Endre-féle
hangsúlyos jambizálás háttérbe szorította. 10
A különféle műfajú szövegekből keletkezett Octopus egyik forrása a domonkos szerzetes, Jacobus de Voragine által lejegyzett Szent György-legenda, amely a keresztény mitológia részét képezi. A legenda helyszíne az észak-afrikai Líbia Silena nevű városa, ideje
a 3. század, Diocletianus császár uralkodásakor. A protagonista Szent Györgynek a Silena
melletti tó sárkánya az antagonistája, aki azzal kelt bonyodalmat, hogy dühében leheletével
megmérgezi a városlakókat, akik engesztelőáldozatként eleinte juhokat, majd ifjakat és lányokat kínálnak fel neki. Szent György lovag akkor érkezik a városba, amikor a király lánya
marad az egyetlen felkínálható áldozat. A keresztény lovag azonban a lány megmentését és
a sárkány elpusztítását ahhoz a feltételhez köti, hogy Silena lakóinak fel kell venniük a keresztséget. A király és a város teljesíti a kérést, a hős elpusztítja a sárkányt. A rómaiak
azonban üldözni kezdik a keresztényeket, és sokan közülük a csodatévő Szent Györggyel
együtt mártírhalált halnak.11 Sárkányölő Szent György alakja a keresztény mitológia mellett a görög, az orosz és a mohamedán folklórban is ismert, ott azonban a tavaszrítusok
újjáéledést hozó hőseként szerepel12, valamint népmesékben is gyakran felbukkan a vízőrző sárkányt megölő hős.
Az Octopus a legendában említett helyszínen és időben játszódik, azonban a konkrét
földrajzi helyszín és történelmi kor helyett a történetben ezeknek a szimbolikus jelentése
7
8
9
10

11
12

Coupe i. m. 4.
Todorov, Tzvetan: Bevezetés a fantasztikus irodalomba. Budapest, Napvilág Kiadó, 1970, 10–11.
Radnóti Zsuzsa: Lázadó dramaturgiák. Drámaíróportrék. Budapest, Palatinus Kiadó, 2003, 142.
Weöres Sándor: Octopus avagy Szent György és a Sárkány históriája. Budapest, Balassi Kiadó –
Katona József Színház, 2002, 7.
Voragine, Jacobus de: Legenda Aurea. Budapest, Helikon Kiadó, 1990, 102–105.
A görögöknél Geórgiosz Tropaiophorosz, az orosz folklórban Bátor Jegorij, a mohamedánok számára pedig Dzsirdzsi néven ismert. Tokarev, Sz. A., főszerk.: Mitológiai enciklopédia 1–2. Budapest: Gondolat Könyvkiadó, 1988. /2, 338.

4

a meghatározó. Amint Weöres Sándor legtöbb drámája két korszak határán történik, úgy az
Octopus tavaszünnepkor, a tél tavaszba fordulásakor játszódik, a természet újjászületésének napján. A tavaszünnepek rítusa egybefonódik a társadalom szimbolikus újjászületésével is, a termékenységi ünneppel, ebben a történetben pedig a pogány társadalom kereszténnyé válásának fordulatával is, vagyis a meghaló és feltámadó isten (a szimbolikusan
meghaló pogány, és az őt felváltó, feltámadó keresztény isten) mítoszával. A darab cselekményét ez a három cselekményréteg alakítja, valamint a természeti ünnep ciklikussága
mellett a történelmi idő és események linearitása.
A darab helyszíne Silene, és ehhez a városhoz a szerző görög-római mitológiai szereplőket és eseményeket kapcsolt. Silene városában Silenus szobor található13, a görög-római
mitológia szerint pedig Silenus a mámor és a bor istenének, Dionüszosznak a tanácsadója,
olykor szatüroszként, termékenységdémonként ábrázolják. Rendszerint alkoholmámorban
él: vagy szatírok támogatják, vagy szamárháton szállítják.14 Az Octopus első jelenetében
a borissza Cannidast, Silene lerészegedett királyát húzza kordéján unokaöccse, a szamárnak
öltözött Lauro herceg.15 A mítosz alapján tehát a várost a Dionüszosz istent szolgáló alkoholista király irányítja, leánya pedig a gyengeelméjű Uttaganga királykisasszony. Karakterjegyei alapján is sejthető, hogy a király alkalmatlan a város irányítására. A királykisaszszonynak pedig a történet egyik cselekményrétegét alkotó termékenységi rítusban nincsen
szerepe, így ők nem ígérik a tavaszi természeti és társadalmi megújulást.
A termékenység mitikus ábrázolása mellett egy teremtésmítosz is bele van szőve az
Octopus szövegébe. A városállam megalapításának történetét az egyik alapító, a százéves
anyakirályné, Inganga meséli el. A történelmi és kronológiai idő szerint ő a három generációból álló királyi család legidősebb tagja, azonban mitikus neve és szerepe a mítoszi időtlenségbe tágítja a történetbeli jelentőségét. Inganga neve ugyanis feltehetőleg a sumér
termékenység, szerelem és háborúistennő, Inanna nevéből származik16 (Innin, Istar és
Astarta néven is ismert), és a mítosz szerint szent násza férjével, a pásztoristen Dumuzival
a termékenységi kultuszok ünnepségeihez kapcsolódik. Inanna „az egyik legfontosabb természeti erő megszemélyesítője, maga az egész világot átható életerő, az élet fennmaradását
biztosító termékenység jelképe”.17
Nem az Octopus az első alkalom, amikor Weöres Sándor megeleveníti Istar vagyis
Inanna alakját, hiszen az Istar pokoljárása című hosszúénekben már újraalkotta az istennőt, mint sok más istennőt is a költészetében.18 Az egyszerre hajlott korú és lelkében-szellemében fiatal, házsártos Inganga, az Octopus legkidolgozottabb karaktere. Azért is azonosítható a termékenységet és a háborút is megtestesítő, ellentmondásos Inannával, mert bár
párbeszédeiben mint ősanya és szerelemistennő teremt kapcsolatot a szereplők közt (Sirio
és Cynthia, Lauro és Isbel vonzalmát erősíti), ő is élteti a város Octopus-hitét, amely sze13
14

15
16
17
18

Weöres Sándor: Színjátékok. Budapest, Argumentum Kiadó – Weöres Sándor örököse, 2005, 199.
Tokarev i. m. 1/757–758. és Pál József – Újvári Edit, szerk.: Szimbólumtár. Budapest, Balassi Kiadó, 2001, 449.
Weöres i. m. 182.
Tokarev i. m. 1/119.
Pál–Újvári i. m. 227–228.
Újvári Edit: „A mindenség hullámzó nászruhád”. Istennői mítoszmotívumok Weöres Sándor költészetében. Szeged, JGYF Kiadó, 2004.

5

rint a nyolclábú vízi sárkánynak, illetve polipnak, akit bálványukként tisztelnek, évente
szüzet kell áldozni. Hitével a szokást szentesíti, és így jóváhagyja az évenként megismétlődő gyilkosságokat.
Inganga nemcsak a termékenység, hanem a teremtésmítosz megismétlésében is szerepet játszik, hiszen germán földről érkezve ő alapította a néhai Icandas ősapával, Cannidas
apjával Silene városát. A mitikus világképben a teremtés aktusa a káosszal való szembenézést, a káosz kozmosszá alakítását jelenti. A város ősapja és ősanyja a kietlen sivatagot
próbálta meg paradicsommá alakítani, ám Silene alapja mégis a tenger és a pusztaság közötti terméketlen mocsaras sivatag marad. Inganga ezt mondja róla:
áldott emlékű Icandas meg én,
ezért bolyongtunk, sírtunk, tévelyegtünk,
ezért vesződtünk, hogy végtére itt
építsem fészkünk sárból, én madár!
Függ mint szakadékon partifecske odva
két végtelenség kis keskeny határán
a tenger és a pusztaság között,
pálmája leng, olaja, szőleje töpped,
mit kéklő Sirtis öble bőven öntöz,
de folyton Líbia meddő napja szárít;
majd itt zsugorít s aszal föveny-sirom
anyaszült-picinyre: jaj nekem, mi lesz
e félig-posvány félig-sivatag
parti homok-túrásból, zátonyon
heverő hinár-gomolyból?19
Hiába van Silene városállamának folyója, a kék Sirtis folyó neve is a terméketlenséget
ígéri, hiszen a latin eredetű ’syrtis’ jelentése folyóhomok, illetve homokzátony. A „két végtelenség kis keskeny határán” található terméketlen föld, és a ráépült, erkölcsileg romlott
város arra vár, hogy megváltsák, hogy megszabaduljanak a szűzfaló tengeri szörnytől, a vizek megtisztuljanak, és az impotens királyt leváltsa egy új uralkodó, aki a város termékenységét helyreállíthatja a tavaszünnepen játszódó történetben.
A modernista mitikus történetekre, így Weöres Sándor több írására is nagy hatással
volt T. S. Eliot Átokföldje vagy másik fordításban Pusztaország című műve, amely ironikusan átértelmezi a hátterében álló mitológiai történetet, amely a modern világ sivárságát
a Halászkirály legendáján keresztül mutatja be. Ebben egy idős és terméketlen király átka
országának földjét is pusztasággá változtatja, kivirágzása csakis mágikus megifjodása révén történhet meg. Az Octopusban is felvetődik a kérdés, hogy az élőhalott világ tavaszi
újjászületése hogyan valósulhat meg, illetve egyáltalán megvalósulhat-e. Szabadító áldozat
révén? Egy meghaló és feltámadó isten által, amint az a vallási rítusokban és a mítoszokban szerepel?
Az Octopusban a legkézenfekvőbb válasz az lenne, a legenda is azt sejtetné, hogy a címbeli Szent György lovag hozza el a megváltást és biztosítja majd a termékenységi ciklus

19

Weöres i. m. 190.

6

folytonosságát. A legyőzendő sárkány egyaránt helyettesíti a föld terméketlenségét, a király
tehetetlenségét és a természet bukott rendjét is, amely fölött a Sátánnak van hatalma20,
ezért a sárkány megölése a természet, a társadalom és a kozmikus rend helyreállását jelentené.
A darab tragikomédia, és megtalálható benne mind a komédia, mind a tragédia szabályai szerint diktált cselekmény. A komédiában a protagonista fiatalembernek ahhoz, hogy
megszabadítsa vagy elérje a fiatal női főszereplőt, meg kell küzdenie egy apafigurával vagy
egy akadályokat állító karakterrel, és ezzel párhuzamosan a komédia a tavaszünnepek rítusaihoz hasonlóan – vagy éppen azokhoz kapcsolódva – átváltást jelent egy régi és egy új
társadalom között.21 Látszólag ez a váltás meg is történik: a darab végén Giorgio lovag,
vagyis Szent György és a leszúrt sárkány képe kerül Silene városának címerére az Octopuscímer helyére, emellett a királylány is életben marad, csakúgy, mint a Szent György-legendában. Azonban Szent György a városban legyőznivaló sárkánnyal egyáltalán nem találkozott, hiába kereste, ezért a császári parancs és az álmában megjelenő Jézus hívására dolgavégezetlenül elhagyja Silenét, és elkeseredetten megvallja kudarcát:
GIORGIO
Meddő pusztában, mégmeddőbb mocsárban,
legmeddőbb fejedelmi várban a
sárkányt kerestem, végül meg se öltem,
mert nincs! Hogyan lyukasszak át üres
csalást?22
A főszereplővel szembenálló antagonista tehát nem egy konkrét lényben megtestesülő
ellenfél, hanem egy vízisárkánynak, Octopusnak, Drindrinbognak, Hydrának és Drindrinkaffnak nevezett fantom, egy olyan elvont szimbólum, amelyhez a karakterek számtalan
jelentést társítanak, és elsősorban egy áttekinthetetlen hatalmi manipuláció eszközeként
szolgál.
A dráma szerkezetét is meghatározza Octopus, mivel azt a láthatatlan középpontot, egy
meg nem testesített szimbólumot alkotja, amelyhez minden szereplőnek viszonyulnia kell
valahogyan. Mivel Octopus a középpont, ezért Szent György, a protagonista csak a darab
legfontosabb személye, akin keresztül a középponthoz való viszonyok egyik legfontosabb
aspektusa mutatkozik meg. A dráma a középponthoz való különféle viszonyulásokat ábrázolja, és a drámai feszültséget az okozza, hogy a szereplők viszonya a középponthoz más és
más jellegű, vagy pedig ezek a viszonyok megváltoznak.23
Octopus tehát egy olyan jelölő, amelyhez többféle jelölt kapcsolódik. Az egyik ilyen jelölt a Drinusnak nevezett szofista rétor, ostorárus, aki nyomoréknak és megtért kereszténynek vallja magát a pogány városban. Neve egy protokelta drinno/drenno szótőből
származik, és azt jelenti, hogy ’vita’. Ez azért beszélő név, mert Drinus vallási vitába keveredik Szent Györggyel az egyik szituációban:
20
21
22
23

Frye, Northrop: A kritika anatómiája. Budapest, Helikon Kiadó, 1998, 161.
I. m. 139.
Weöres i. m. 341.
Bécsy Tamás: A dráma lételméletéről. (Művészetontológiai megközelítés). Budapest, Akadémiai
Könyvkiadó, 1984, 146.

7

GIORGIO
S ne itéld elesett városod,
ne verjük vétkeiért tovább, hiszen
mélyebb vétkekbe taszítjuk. Tán ha tisztább
sosem lesz mint a tengerparti sár
melyből épült és melyben Hydra fészkel:
minden mocskával együtt, hogyha bírjuk,
emeljük –
DRINUS
Urunk korbáccsal verte ki
a templomból a latrokat!
GIORGIO
[…]
Halld: Mesterünk lágy volt a bűnösökhöz,
de az erkölcs-csőszökhöz és a törvény
őrzőihez kemény, konok, kegyetlen.
[…] Ő nem összenyomni,
akart, inkább elmét-szivet kinyitni;
nem megkötözni, ám kibontani;
nem törvény rabjává, hanem szabaddá
tenni…
[…] Ó Drinus, mért kötöd
elmédet gúzsba? Hogyha ismered
az élő forrást, ama Felkent igéjét,
mért nem merítsz belőle?
DRINUS
Én merítek,
örök üdvösségre törekvő tisztaságot:
tán nem közös kútból iszunk, uram?
GIORGIO
De igen. Te a kút környékéről bogos
indát tekersz magadra. Megkötöd
lelked, de tested is, hisz járni sem tudsz.
DRINUS
Való, hogy bénasággal vert az Úr,
ő tudja, miért. Alázattal fogadtam
ajándékát.
GIORGIO
Nem Isten, csak magad
fontad láb-béklyód. Nem tudsz róla, testvér?
Benső görcsöd kikelt a lábadon.

8

DRINUS
Hogy mondhatsz ilyet? Tíz esztendeje
tuskó a combom, elszáradt a térdem:
test kórja…
GIORGIO
Állj fel, járj, Isten nevében!24
Bár Drinus járni kezd, Szent György úgy tudja, nem történt csoda, Drinus sosem volt
nyomorék. Hitéről idővel kiderül, hogy valójában a pogány sárkányhitre épül, a keresztény
és a pogány vallás zagyvaléka. Kereszténynek vallja magát, de ő a sileneiek népvezére, és
polipjelmezben részt vesz a legvadabb pogányünnepen. Nevében szerepel Octopus másik
nevének, a Drindrinbognak a töve, ami azt is jelzi, hogy ő is a sárkány egyik megtestesülése. Míg a sivatagban épült város a természet és a rátelepült közösség terméketlenségét,
addig Drinus azt az ingoványos talajt helyettesíti, amelyre nem lehet keresztény tanokat
építeni. A Szent György és Drinus közti vitából kiderül, hogy Szent György szerint Krisztus
éppen azok ellen lép fel, akik, mint az ostorárus Drinus valamilyen erkölcs vagy törvények
nevében kegyetlenül ostoroznak másokat. Weöres Sándor itt szócsőként szólaltatja meg
Szent Györgyöt, ugyanis ezeket a gondolatait más írásaiban többször kifejtette, többek közt
A teljesség felé című írásában is:
„Az erény sosem erőszakos; ezzel szemben bármelyik ál-erény jelszava lehetne: »Amit
én nem teszek, másnak sem szabad.«
Az ál-erények fojtogatják a hitet, igazságot, erkölcsöt, tudást, szépséget; mindazt,
ami az emberiség állandó kincse; megmérgezik, azáltal, hogy rájuk hivatkozva kötelezővé teszik saját töpörödöttségüket.”25
Giorgio minderről azonban nem tudja meggyőzni Drinust, nem jön létre köztük a viszonyváltozás. A két szereplő közötti dialógus a moralitásjátékokat idézi, amikor Isten és
a Sátán, a Jó és a Rossz vitázik egymással. Lényegében ez a dialógusszerkezet ismétlődik,
amikor Giorgio újabb szituációkban más és más karaktereket próbál megtéríteni – sikertelenül. A darab ezekben a párbeszédekben kétféle világnézet összeütközését ismétli meg:
a mindennapi élet szintje mellett egy magasabb, vallásos világnézet isteni szintje is jelen
van, mint a kétszintes drámákban, azonban eltér tőlük, mivel azokban az isteni, teljes és
ideális szint meghatározza a tökéletlen, javításra szoruló evilágit, az ugyanis egy jobb, pozitívabb, törvényt adó szintet alkot.26
Az Octopusban azonban hangsúlyozottan az evilági szint, a tavaszünnephez kapcsolódó
karneváli orgia, a káoszhoz való visszatérés a meghatározó. A farsangi tavaszünnepkor,
amely a görögöknél a Bacchus vagy másik nevén Dionüszosz isten tiszteletére rendezett
orgiasztikus bacchanália, uralomra jut az ösztönvilág, az alkoholmámor hatására a tudati
kontroll megszűnik. Ekkor a tudatalatti vágyakat is helyettesíti az álarc vagy a jelmez,
amelyet a szereplők magukra öltenek. A lerészegedett Drinus például, aki a királyi család
24
25

26

Weöres i. m. 224–227.
Weöres Sándor: A teljesség felé. In: Weöres Sándor: Egybegyűjtött írások 1. Versek, kisebb prózai írások. Budapest, Argumentum Kiadó – Weöres Sándor örököse, 2003, 532.
Bécsy Tamás: A dráma esztétikája. A dráma műneme és műfajai. Budapest, Kossuth Könyvkiadó, 1988, 72–73. és Bécsy i. m. 1984, 147.

9

ellen fellázadt nép vezére is, így a silenei népet is képviseli, a polip jelmezébe bújik, így az
a titkolt vágya kerül felszínre, hogy a bálványként tisztelt pogány, valamint a keresztény istennel és a hatalomvággyal azonosuljon lényegileg:
POLIP (a létrán áll, tárt karral kereszt-alakba dermed).
Nekem hódol Silene. Engem imád az egész világ. Én vagyok a mindenség királya, alattam forognak a tüzes gömbök, lábamhoz borulnak az angyalok. Nekem
mindent szabad, én vagyok a törvény. Keresztre feszítve uralkodom, és szeplő
nélkül nemzek fiat a koldus emberiségnek. Christus ego sum.27
A másik karakter, aki szintén maskarába bújik az ünnepen, Batrach, az orgazda kocsmáros, kereskedő és hajós, akinek bálványai a pénz és a testi örömök. Neve szintén beszélő
név, hiszen a görög ’batrach’ szó jelentése ’béka’, ez pedig a gazdagság és a termékenység
szimbóluma.28 Ünnepi majomjelmeze is ezeket a jelentéseit erősíti fel, hiszen a majom
egyebek mellett a mohóság, a kapzsiság és a termékenység szimbóluma.29 Az ő szerepe
azonban az is, hogy a darabban ábrázolt beavatási rítus és egyben szent nász körülményeit
biztosítsa Isbel és Lauro számára, amint azt az alábbiakban látni fogjuk.
Mint már említettük, a történet végéig Szent György abban a hitben van, hogy nem találkozott sem a sárkánnyal, sem pedig azzal a fiatal lánnyal, akit meg kellett volna mentenie, ezért
abban a hitben hagyja el Silenét, hogy Uttaganga királylány életben maradt, ami azért üdvözítő, mert talán ő lett volna a sárkánynak szánt áldozat. A Silenét irányító ötös tanács azonban a királyi család egyik sarját, Lauro herceg féltestvérét, Isbelt szánta a sárkány áldozatául.
Lauro és Isbel a tragikomédia tragikus cselekményszálához tartoznak, és megismétlik
azt a párost, amelyet a látszólagos komédiában Szent György és a királylány alkot. Lauro
vagy másik nevén a Zöld herceg ebben a cselekményszálban több szempontból is megfeleltethető Szent Györgynek, illetve az őt kiegészítő karakternek. Egyrészt a százéves Inganga
Laurót tartja a királyi trón várományosának, emblematikus neve, a ’babér’ jelentésű Lauro
szintén a győzelmét ígéri, Zöld hercegként pedig a tavaszt, a természet megújulását és
a termékenységet képviseli nemcsak a zöld jelző miatt, hanem azért, mert a silenei nők közt
is bizonyította férfiasságát. Emellett Silenében Lauro az egyetlen, akiben – Szent György
tanait hallván – végbemegy a viszony- és szemléletváltozás, Szent György vallását komolyan veszi, és elhatározza, hogy követni fogja:
LAURO
Ő másképp lát. Mi vádlunk és itélünk
és bűntetünk, szakadatlan öblögetjük
e világ alsóját, mégis egyre szennyes.
[…]
mi gazdagságért, rangért, úr módért
törjük vállunk-nyakunk a meggebedésig!
Ő csak szolgálni óhajt, mélyre görnyed.
[…]
27
28
29

Weöres: Színjátékok, 309.
Pál–Újvári i. m. 74.
I. m. 329.

10

ó mennyi terv és jószándék feszít:
szelidíteni Libia durva népeit,
erőszakos harcos birodalmakat
békére szorítani, elnyomottakat
szabaddá vívni, ósdi rémeken,
Octopusokon győzzön az értelem.30
Lauro az egyetlen, aki a tragédia hőseihez hasonlóan fellázad a fennálló törvény, erkölcs és vallás ellen, a pogány istennel vagy titokzatos zsarnoki hatalommal szemben, amely
elrendeli a tragikus cselekményt, az ártatlan emberekre kimondott halálos ítéletet.
LAURO
De a dülledt Drindrinkaff, a has-fejű,
nem sors! Fensége, méltósága nincs,
amennyire szörnyüség, éppannyira
nevetség, és ma még szabadulhatunk
nyolc csápjától, holnap késő lehet.31
A Silene városát irányító ötös tanács tagjai arról döntöttek, hogy a szűzfaló sárkánynak
a szeplőtelen Isbelt fogják feláldozni, akiről Lauro elhiteti, hogy ő maga becstelenítette
meg, így akarja megmenteni a haláltól. Az ötös tanács azonban a szatírákra jellemző konvenciók szerint törvénykezik, vagyis teljesen mindegy, hogy az áldozat szeplőtelen vagy
sem, bárminek az igazságértéke az ő önkényes ítéletükön múlik. Miron főpap, az ötös tanács tagja például az Octopus-hitről így nyilatkozik az egyik tanácskozáson:
MIRON
Hányan mondják, hogy a szent Hydra nincs,
mi tudjuk: van. Hiszen mi döntjük el;
ha hiszünk benne: van, s ha nem hiszünk,
nincs – mindnyájunk vesztére, szégyenére!32
Mivel a tanács mind Laurót, mind Isbelt halálra szánja, Inganga hajón akarja őket kimenekíteni Silenéből. A hajóúton Batrach és Drinus kísérik el őket, ám a féltestvérek szerelmesek egymásba, és mivel „szent nászukat” a két kísérő meglesi, Drinus pedig úgy dönt,
hogy ez a nász nem szent, hanem parázna vérfertőzés, visszaviszik őket Silenébe.
Ennek az útnak azonban rituális-szimbolikus jelentése van a darabban. Minden kultúrában léteznek olyan rítusok, amelyeknek egyik funkciója az, hogy identitásváltozást vigyenek végbe. Ezek az átmeneti rítusok olyan határesemények, amelyek az egyének, társadalmi csoportok vagy egész kultúrák változását kísérhetik, és közéjük tartozik például
a születés, az esküvő, a terhesség, a háború és a halál. Az átmenet rítusait határátlépésnek
is nevezik, mivel az ember addigi életformája megváltozik, a régi identitása helyébe egy új
lép. Maga a rítus három fázisra különíthető el: az elválasztás fázisában az egyén elszigetelődik a megszokott életvilágtól, a küszöb- vagy transzformáció-fázisban megtörténik az át30
31
32

Weöres i. m. 254, 255, 278.
I. m. 207.
I. m. 244.

11

alakulás, a betagozódás fázisában pedig a megváltozott identitású személy ismét beilleszkedik a társadalomba.33
A csónakon illetve hajón megtett út a tavaszünnepen egy régi állapot szimbolikus halálát és egy új állapotban való újjászületést jelent.34 Isbel és Lauro a hajóúttal eltávolodott
és elszigetelődött a silenei társadalomtól, átélték az Isbel számára átváltozást jelentő szent
nászt, mint a sumér mítosz szerint a már említett Innin és testvér-férje, Dumuzi, akiknek
násza a termékenységet biztosítja a tavaszünnepen. Ennek az átmeneti rítusnak a harmadik fázisa azonban hiányzik: Isbel és Lauro nem illeszkedhet be a társadalomba (Isbelt feláldozzák, Laurót börtönbe vetik), így sem személyes életükben, sem Silene társadalmában,
sem pedig a természetben nem történhet meg a szimbolikus tavaszi újjászületés.35
Az öt felvonásból és 25 színből álló drámából 15 szín a silenei királyi várban játszódik.
Giorgio a várat több alkalommal is labirintushoz hasonlítja („Gyűszűnyi udvar, mégis
óriás, / Lehet bolyongani s eltévedni benn”, „A vár útvesztőjében eltévedtem”, „én idegen
vagyok / e labirintusban”)36, a mítoszok szimbólumvilágában pedig az alvilágot gyakran labirintus képében ábrázolják. Szent György alászállása a silenei alvilágba azért hiábavaló,
mert nem ismeri fel, hogy a városállamot valójában az ötös tanács tagjai manipulálják
a sárkányhittel és a szűzáldozással, mivel fokozatosan meg akarják semmisíteni az uralkodócsaládot, amely csak bábként uralkodik. Ahelyett pedig, hogy megtörténne a sárkányölés,
az orgiasztikus tavaszünnep fékevesztett tobzódásában a véletlenek és szándékosságok
összjátékaként több mint tíz embert mészárolnak le a tragikomédia végére. Az ötös tanács
egyetlen életben maradt tagja, Bardanes mellett a silenei uralkodóház egyetlen életben
maradt tagja, a gyengeelméjű Uttaganga lesz a bábkirályné, a tavaszünnepen született új
hatalom címerén pedig Sárkányölő Szent György képe díszeleg, akiben a városlakók szintén feltétel nélkül készek hinni, mivel a látszat mögötti valóságot éppúgy nem látják, mint
ahogy a városállam új bálványa sem látta.
Weöres Sándor a darab végkimeneteléről így fogalmazott:
Sem a sárkányölő szent György, sem a sárkány hívei nem diadalmaskodnak végérvényesen, mert mikorra győzne valamelyik, az örvény már másutt és másként sodor. Itt
nem győz más, mint a forró atmoszféra, mely mindent szerelmesen fojtogat, és mindent
gyilkosan fölemészt, de könyörtelen örök forgásában mégis a szakadatlan életet jelenti.37
Az Octopus által megteremtett világban a hatalmi, vallási és erkölcsi változás hite illúziónak bizonyult, a káoszból nem lesz kozmosz, a társadalom és a benne élő individuumok
számára nincsen megváltás, sem egymással, sem a természettel nem újul és javul meg
a kapcsolatuk, a sárkány új alakban továbbél.
Átokfölde terméketlenül fennmarad.

33
34
35

36
37

Fischer-Lichte, Erika: A dráma története. Pécs, Jelenkor Kiadó, 2001, 11–12, 139.
Tokarev i. m. 1/50.
Ezt az átmeneti rítust Weöres Sándor 1964-es Tűzkút című kötetében az Át a vizen című, dialogikus formában megírt verse is feldolgozza.
Weöres i. m. 285, 286, 290.
Weöres Sándor: Octopus avagy Szent György és a Sárkány históriája. Budapest, Balassi Kiadó –
Katona József Színház, 2002, 7.

12

