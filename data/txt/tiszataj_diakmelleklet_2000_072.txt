A TISZATÁJ DIÁKMELLÉKLETE
2000. NOVEMBER

72. SZÁM

KISS LÁSZLÓ

Párhuzamos „szövegváltozatok” és mûreflexió
KOSZTOLÁNYI DEZSÕ KIS DRÁMA A RUHATÁRBAN CÍMÛ NOVELLÁJÁRÓL
„Jaj, mért kiabál testemből a lélek?
Nem hiszek én már semmi csodában,
földindulás és szellemidézés
nem hozza nekem koldusi reményét.
Üres az égbolt és a szivemre
rácsaptam én rég, szürke csokorként,
a nihilizmust. Üres a föld is,
mászunk a kérgén elhagyatottan
és tudom azt, hogy lenn a halottak
nem többek, azok sem, mit amaz »értéknélküli minták«, félrelöketve,
vagy mint kabátok a ruhatárban,
míg valahol még zajdul a dráma,
hullik a könny és porzik a színpad.”
(Kosztolányi Dezső: Hang)

Az 1924-ben keletkezett Kis dráma a ruhatárban
című novellát1 az író kései korszakának jellemző darabjaként olvashatjuk, a szöveg ugyanis magán hordja
Kosztolányi e korszakbeli novellisztikájának karakterisztikus jegyeit: így például a tömörséget, a szűkszavúságot, a csupán díszítő hatást keltő jelzők háttérbe
szorulását (melyek helyét a pontos, sokatmondó jelzők
veszik át) vagy az író jelzett korszakában oly sok esetben tetten érhető reflexivitást, műreflexiót, melyről
később még bőven lesz szó. Kosztolányi előszeretettel
ábrázol látszólag egyszerű élethelyzeteket, jelentéktelennek érzett személyeket, melyekkel, illetve ez utóbbiak bizonyos megnyilvánulásaival különféle attitűdök
általános érvényű megfogalmazásáig, olykor egysze1

Felhasznált szövegkiadás: Kosztolányi Dezső összes novellája, Helikon Kiadó, szerk. Réz Pál, 748–752.

KOSZTOLÁNYI DEZSŐ
(1895–1936)
A címbeli dráma jelzőjeként
szereplő kis melléknév ironikus értelmű: éppen hogy
nagy drámáról van szó,
az élet, a halál – Kosztolányi
örök témái – megfejthetetlen, érthetetlen drámájáról,
ezzel együtt pedig az elmúlás
és a felejtés felfoghatatlanságáról, melynek filozófiai
mélységű mondanivalóját
fokozatosan gombolyítja fel
a szöveg.

rűen didaktikus tanulságok közléséig jut el. Gyakori a szerzőnek a narrátor segítségével történő „kiszólása”, melyet nem ritkán az olvasott szöveg egészére való vonatkoztatással, nem egyszer értékeléssel, sőt ironikus értékeléssel realizál. A századelő irodalmában egyébként is általánosan megfigyelhető az „elbeszélés reflektáltságának növekedése, a narrátor pozíciójának fokozatos elbizonytalanodása”2, amelynek számos
példáját megtalálhatjuk az élete utolsó tizenöt évében járó író különböző írásaiban is,
legyen szó novelláiról, az ezektől csupán igen nehezen elhatárolható tárcáiról, szépirodalmi igényességgel szerkesztett publicisztikai írásairól vagy regényeiről. Hasonló
eljárás figyelhető meg az elemzett szövegben is, ezért olvasható dolgozatom címében
a „műreflexió” – azaz: műre irányuló reflexió – kifejezés. Műreflexió, mely önreflexióként is felfogható, hiszen a narrátor (aki foglalkozását tekintve író!) közreműködésével
a novella utolsó fejezetében egy dialógust olvashatunk, ahol a fent említett értékelés
zajlik le, markánsan tömörítve, gazdaságosan megszerkesztve. Ez utolsó kaput tehát
mű- és önreflexió is, hiszen amellett, hogy a szöveg linearitásának utolsó állomása,
egyszersmind a novella vertikális szálainak egybefogása is e fejezetben történik meg,
így voltaképpen a reflexió az egész műre vonatkozik, annak összes rétegével együtt.
A megfelelő helyen még szólok e feloldásról.
A Kis dráma a ruhatárban elemzésekor a szöveg értelmezője nem hagyhatja figyelmen kívül a vélhetően a sztoikus létértelmezésből fakadó, a novella szerzőjének számos írására jellemző relativizmust, a viszonylagosságon alapuló életszemléletet. A kései – vagy Kiss Ferenc monográfiájának3 címével élve: az érett – Kosztolányi műveiben, a századforduló során a gondviselésben való hit megrendülésében, valamint ehhez
kapcsolódóan a támaszát vesztett szubjektum széthullásában jelentkező létélmény hatására „az egyéni élet ontológiája nem valamiféle önmagától adott létviszony, hanem
mindig értelmezett, reflektált kép az emberi létről.”4
Fontos kritériumoknak tekinthetők még az érett Kosztolányira jellemzőnek tartott szöveg ismérveinek felvázolásánál a Kis dráma a ruhatárban helyszínének (helyszíneinek) többszintűsége, differenciáltsága, voltaképpen több sík párhuzamos mozgása
és kölcsönhatása; a cselekmény linearitásának látszólagossága, hiszen az egyenesen
haladó szöveggel együtt mozgó mellékszálak lehetetlenné teszik az egy irányból történő olvasatot, s mintegy kényszerítik a szöveg értelmezőjét a novella különböző rétegeinek, síkjainak egymásba játszására, szinkronban, egymással való kölcsönhatásukban
történő olvasására. A próza differenciálódása a századforduló általános poétikai jellegzetességei közé tartozik, párhuzamosan a fentebb már említett létélménnyel, s az e létélményből fakadó tanulságnak a szövegben történő hangsúlyozásával, paradox dominanciájával: az „emberi élet nem történeti, a 19. századi ábrázolással gyökeresebben
szakító megjelenítése, a tartam és az élményminőség létpillanatokra és kitüntetett életszakaszokra vonatkoztatása az egyik legdöntőbb következménye a korforduló szemléleti
változásának. Kosztolányinál ebből rendszerint az emberi egzisztencia abszolúttá emelése; a környezeti, a történetelvű ráhatások, illetve a hősök társadalmi helyét kifejező
attribútumok viszonylagossá tétele kap formaalkotó funkciót.”5 Az egzisztenciális ta2
3
4
5

Barabás Judit: Édes Anna, in: Tanulmányok Kosztolányi Dezsőről (Újraolvasó), szerk. SzegedyMaszák Mihály, Kulcsár Szabó Ernő, Anonymus Kiadó, Bp. 1998. 155.
Kiss Ferenc: Az érett Kosztolányi, Akadémiai Kiadó, Bp. 1979.
Kulcsár Szabó Ernő: A zavarbaejtő elbeszélés, Kozmosz Könyvek, 1984. 45.
i.m. 54.

2

pasztalatok abszolútummá emelését, a művekből kiolvasható „létigazság” szövegbeli
dominanciáját paradoxnak neveztem az előbb, hiszen amellett, hogy az ontológiai tapasztalatok leszűrése a halál gondolatával állandóan gyötrődő Kosztolányi szövegeiben
kétségtelenül fontos, de valódi szerepe legtöbbször pusztán annyi, hogy utat nyit az
irodalom valódi tárgyáról: az irodalomról való diszkurzusnak is, amennyiben az egzisztenciális konfliktusok ábrázolásai – ez jellemzi a Kis dráma a ruhatárbant is – a szöveg (magára a szövegre vonatkozó) reflexiójának alárendelt elemeiként funkcionálnak.
Kosztolányira általában nem jellemző a találékony, sokat sejtető címválasztás, a Kis
dráma a ruhatárban esetében azonban határozottan elmés, elgondolkodtató s nem
csupán a műegész, de a szövegen belül elkülöníthető rétegek (azaz a párhuzamos „szövegváltozatok”) elemzéséhez is nélkülözhetetlen adalékul szolgáló címet találunk a novella élén. A cím egyes elemei jelentőségének megvilágítását követően kívánom kibontani a szöveg különböző hangsúlyos részeinek a novellában elfoglalt pozícióját, az
e pozícióból fakadó funkció szövegbeni hangsúlyosságát, valamint a novella más, már
említett rétegeinek kölcsönhatását, ugyanakkor párhuzamosságát is, illetve, hogy ezek
a belső struktúrák milyen viszonyban vannak a szöveg egészére történő reflexióval,
s milyen befolyással vannak a novella megszerkesztettségére, egységére.
A novella címében olvasható dráma a mű drámaiságára vonatkozik, melynek kétirányú megközelítését tartom lehetségesnek. Egyrészt a szöveg olyan jellemzőit értem
alatta, melyek a drámára mint műnemre adekvátan elfogadhatóak, így pl. tagoltsága,
tömörsége, a jelenetezés, szétdarabolás, a zárójeles szerzői „kiszólások” vagy a párbeszédek használata. Másrészt a novellán belül mintha egy színdarab játszódna szemünk előtt, egy tragikus kicsengésű dráma, a narrátor és a ruhatárosné közötti párbeszéd formájában, melynek megfelelő keretet biztosít két fejezet: az első és utolsó
kaput. S nem szabad elfeledni: bár mi nem látjuk, de egy tényleges színdarab is fut,
mégpedig az előlünk elzárt színháztermen belül, melynek szerepe csupán annyiban
jelentős, hogy végig fenntartja a már az első kaputban bevezetett, a színház intézményére vonatkozó körülményeket, az e bevezetés során az olvasóban felkeltett elvárásokat, azonkívül vele a szerző megalapozza a zárófejezet hatásosságát. A mű többszintűségének ilyen vázlatos ismertetésekor kell megemlíteni: a címbeli dráma magára
a teljes szövegre is vonatkozik, mely összefüggésről később bővebben is lesz szó. Ezeket a „kis drámákat” neveztem párhuzamos „szövegváltozatoknak”.
Ezzel kapcsolatban érdemes szólni arról, hogy a novella két változatban is napvilágot látott, még megírásának évtizedében. Az Új Idők 1924. január 13-i számában Mariska (szeszélyes rajz) címmel jelent meg, mindenfajta számozás és tördelés vagy zárójelhasználat nélkül, ellentétben ugyanezen novellának az Irodalmi Revü 1929. júniusi
számában közölt változatával, ahol is számozva (bár római számokkal), tördelten, Kis
dráma a ruhatárban címmel olvasható a szöveg, és az egyes kaputokon belüli zárójelezés is megtalálható. Ezt a – Kosztolányi novelláinak bármikori összegyűjtése szempontjából vélhetően kanonizált – változatot olvashatjuk az 1. számú jegyzetben említett antológiában is, ami azért fontos, mert az Irodalmi Revüben publikált novellán
végrehajtott formai és – bár ezek száma elenyésző és a szöveg értelmezését tekintve
nem is releváns – tartalmi változtatások (tehát a tördelés, a „kiszólások”, stb.) elemzé-

3

semhez a feljebb vázolt értelmezési szempontokat tekintve megfelelő feltételeket biztosítanak.6
A ruhatár említése rögtön mögöttes jelentések keresésére ösztönzi az olvasói fantáziát. A drámával együtt idézett helyiség ugyanis olyan helyszínt – valamiféle kulturális intézményt – feltételez, ahol művészi produktumok bemutatása történik, következésképp a ruhatár kiemelése felkészíti az értelmezőt egy tercier interpretációs szint,
netán bonyolultabb, tagoltabb szintek egész sorának befogadására is. A primer szint
ugyanis az olvasható, reális textus, a szekunder pedig e reális szöveg olvasásakor megelevenedő lehetséges, elképzelt világ, míg a ruhatár hangsúlyozásával (ezt tehát címbeli
szerepeltetésével éri el a szerző) egy tercier lehetséges világ látszik működésbe lépni,
amennyiben egy konkrét helyiségbe kalauzolja az értelmezőt a szerző (narrátorának
vezetésével), mely helyiség olyan környezetet idéz fel, ahol művészi, azaz nem feltétlenül primer szinten értendő és értelmezendő produkciók realizálása történik. Azaz a ruhatár mint hétköznapi, prózai jelentéssel rendelkező, művészi értelemben jelentéktelen
tér – része egy nagyobb egységnek, jelen esetben a színháznak, amellyel kapcsolatban
a szöveg olvasója mögöttes értelem, másodlagos, az általam elemzett szöveget tekintve
pedig még bonyolultabb, több értelmezési szintet kívánó, feltételező jelentés feltérképezésére kényszerül. Ezt igazolja a szöveg első mondata, mely egyben a narrátor első
mondata is: „Kedvetlenül mentem a színházba”7, valamint az a szöveg későbbi soraiban
jelentkező tendencia, amelynek során a szerző három különböző helyszínen, s részben
különböző szereplőkkel zajló, önálló, tehát egymástól független, mégis, a szövegegészt
tekintve egymással szervesen összetartozó színdarabot futtat. Az egyik színdarab tehát
a narrátor és a ruhatárosné beszédjéből kibontakozó „dráma”, a másik a színpadon
zajló, s az olvasó által közvetlenül nem észlelt színdarab, míg a harmadik maga a – címével erre közvetlenül is utaló – szöveg, a novella.
Ugyanakkor nem szabad elfelednünk, hogy ruhatáron egy viszonylag szűk (tudniillik az ezt magában foglaló nagyobb egységhez – itt: a színházhoz – képest szűk) helyiséget értünk, mely a novellabeli tér redukálását feltételezi, ugyanakkor ez a szűkülés
egyben tágulás is, mert a színház említésével széles interpretációs távlatok nyílnak, melyek realizálásához a szöveg megadja a kellő segítséget és lehetőségeket az olvasás során. Ruhatár és színház, szűk és tág tér egymás feltételezése miatt kölcsönhatásban áll,
s látszólagos ellentétük feloldásának tekinthető az is, hogy a narrátor és a ruhatárosné
dialógusát – „drámáját” – a ruhatárban látjuk lezajlani. Azon túl tehát, hogy eme – az
irodalmi értékű szövegbe, a Kis dráma a ruhatárban című novellába foglalás miatt –
művészi, „drámai” dialógus nem adekvát helyszínen zajlik, jelentősége, többletjelentése
abban is megmutatkozik, hogy e helyszínnel kapcsolatosan egy általános, bárkire érvényes léthelyzet ábrázolása is megtörténik: a ruhatár, valamint a színházi aula ily módon akár az életet is jelképezheti, azaz egy tényleges, racionálisan bemérhetetlen határok nélküli teret szimbolizálhat. Az értelmezési lehetőségek továbbgyűrűzését segíti
6

7

Itt szükséges szólni arról, hogy az 1. jegyzetben említett antológiában nyomdai hibával jelent meg az elemzett szöveg, az első kaputban tudniillik a következő mondat olvasható:
„Nekem nem kell életre varázsolnom őket.” E mondatban a nem tagadószó véletlenül szerepelhet, hisz az eredeti változat nem tartalmazza, ráadásul a kontextusba sem illik bele. Nyomdai hibáról van tehát szó.
A novella megjelenési helyeinek közléséért Réz Pálnak tartozom köszönettel.
Kiemelés tőlem – K.L.

4

elő, ha elolvassuk Kosztolányinak egy 1928-as, a Pesti Hírlapba írott tárcájának részletét, melyben a ruhatár – a dolgozatom mottójaként idézett, kötetben a költő életében meg nem jelent, Hang című versben foglaltakhoz hasonlóan – a sírt jelképezi,
melyben a halottak testei: levetett gönceik nyugszanak (a ruhatár ilyen irányú szimbolikájáról alább még szólok):
„Hol vannak a halottak? Nem a sírokban. Ma a temető olyan üresnek tetszik, mintha
lakói elmentek volna, s valahol máshol hallgatnának egy színielőadást. Csak a testüket
hagyták itten. Ez a ruhatár.”8
A címbeli dráma jelzőjeként szereplő kis melléknév ironikus értelmű: éppen hogy
nagy drámáról van szó, az élet, a halál – Kosztolányi örök témái – megfejthetetlen,
érthetetlen drámájáról, ezzel együtt pedig az elmúlás és a felejtés felfoghatatlanságáról,
melynek filozófiai mélységű mondanivalóját fokozatosan gombolyítja fel a szöveg.
E három szó együttes szereplése egy címben, tömörségével, hatásosságával több irányban mozgó értelmezés lehetőségét vetíti előre.
A Kis dráma a ruhatárban kettős vonalvezetésű: megkülönböztethetünk egy külső
és egy belső síkot, melyek látszólag egymástól függetlenül gördülnek előre, mozgásban
tartva a szöveget, valójában azonban egymástól ezek is elválaszthatatlanok, egymás
nélkül nem értelmezhetők, s a két síkot egy harmadik tartja össze, amely nem más,
mint a már szóba hozott kis színdarab, a mű voltaképpeni üzenete, mely a narrátor és
a ruhatárosné dialógusából következik – vagyis az e dialógus köré kiépülő észrevételek, elgondolkodtató önmegértési kísérletek. Mindez pedig beleszőve abba a szöveghálóba, amelyet Kis dráma a ruhatárban címmel tart számon a magyar irodalomtörténet.
A külső síkhoz tartozik a tényleges színházépület, melyről a már idézett első mondatban említés történik: „Kedvetlenül mentem a színházba.” Ennek megfelelően kapjuk
sorban az ehhez kapcsolódó információkat, a színház nélkülözhetetlen „kellékeit”,
a nézőket, a drámára, darabra történő utalásokat, a ruhatár képét, melyek emlegetésével
a címmel való összefüggést is megvalósítja a szerző. Azért nevezem ezt a dimenziót
külső síknak, mert a tényleges életet ábrázolja, a képmutató, álarcot viselő embereket –
melyektől a narrátor-író elszakadni próbál –, s a színházhoz tudatunkban hozzárendelt
jegyeket hangsúlyozza: festéket, parókát, fehérre mázolt, villany besugározta előcsarnokot, a csengetést, a tapsvihart, a látcsövet, színlapot és így tovább. Ragyogás, fény,
derű, boldogság és felszínes felszabadultság jellemzi, belépve e bűvös helyre, a „hétköznapi” színházlátogatót.
Ezzel szemben áll a belső sík, amelyet erős, a társadalom által követelt igényektől
mintegy menekülő befelé fordulás, önmarcangolás, komoly tépelődés, az árnyakkal
való permanens lelki konfliktus jellemez, s amelynek gyökereit a századfordulón általános, elsősorban a szecesszióra jellemző művész-polgár ellentétben kereshetjük. E szerepet a szerző a narrátorra ruházza ebben a novellának nevezett színdarabban. Ennek
megfelelően a külső sík jellemzőivel szemben lehangoltság, szürkeség, tompaság – dekadencia –, mélységes, az átélt gondolatból fakadó fájdalom, halálhangulat a része az
eseményeket (voltaképpen életet, halált, változást) elviselni – feldolgozni, megérteni –
kényszerült narrátornak. A kedvetlenül színházba induló mesélő ugyanis egy hűvös
8

Kosztolányi Dezső: Napló, in: Uő.: Én, te, ő. Szépirodalmi Könyvkiadó, Bp. 1973, 64.

5

estén ködtől lucskos gallérral érkezik a képmutatás felsőházába, szobrok és emlékek
közé, hogy végül a fűtőtest barátságos menedékében – „mely a tárgyak rejtélyes életével
pattogott” – melengesse majd a keserű, torokszorító ráébredést az élet kegyetlenségére,
s hogy mint álmából felzavart ember szemét a hirtelen fény, zavarja meg gondolatai
letisztulásában, az önmagával való szembenézés viadalában az első felvonást követően
a nézőtérről nagy látványossággal kivonuló embertömeg képmutató boldogsága és az
ebből az élethelyzetből való kitörés lehetetlensége, illetve ennek felismerése.
A két sík közötti átfedés a szöveg magvát alkotó öt fejezetnek – a másodiktól a hatodikig – köszönhető, mely, ahogy szóltam már róla, külön kis színdarab benyomását
kelti. A külső síkhoz való kapcsolódást a drámára vonatkoztatható utalások és megnyilvánulások, a színpadiasság, a zárójeles részek szerzői kiszólásra emlékeztető megfogalmazása, valamint maga a dialógus segítik elő, mely dialógus csupán látszólagos
párbeszéd, de éppen ez a látszólagosság az, amely a belső síkkal való egybefonódást
realizálja. A belső sík önemésztő monológjai ugyanis a kis, a mű központi részét alkotó drámában a narrátornak a ruhatárosné kérdéseire adott válaszainak felelnek meg
– amelyek nem konkrét feleletek formájában jelennek meg, csupán a narrátor gondolataiban, gondolataiként hangzanak el, és lényegüket tekintve pontosan megegyeznek
a belső sík magánbeszédeivel. A ruhatárosné kérdéseire ugyanis a narrátor mindig
újabb és újabb kérdéssel felel, újabb és újabb gondolatokkal válaszol, melyek az élet
átélésének, ugyanakkor ezzel párhuzamosan a lét drámájában szereplő emberek kapcsolatainak hiányosságaira, a látszólagos dialógus segítségével pedig az emberek közötti
kommunikáció visszásságaira hívják fel a figyelmet.
A műegész dramatikus karakterisztikumát emeli ki az utolsó fejezet, mely voltaképpen önálló életet él, autonóm, mégis az egész szöveg befogadásához nélkülözhetetlen, s melyről később még több alkalommal is lesz szó.
Azt azonban már most meg kell említeni, hogy a novella keretes: nyitó- és zárófejezet között bomlik ki a „kis drámának” titulált szöveg. A két keretkaput – az első és
a hetedik – pedig egymáshoz hasonló szemantikai funkcióval rendelkezik, amennyiben
mindegyikben a színházról, a szerepjátszásról van szó. Míg a nyitófejezet tömören
felvázolja az álarc viselésének, az árnyalakok mindennapiságának és a folytonos őszintétlenség, szerepjátszás fatalisztikus dilemmáját, a zárófejezet ezt oldja akkor, amikor
dialógusában egyszerre a mű magvát alkotó „kis drámát” helyezi ironikus környezetbe, ugyanakkor – szintén ironikusan – magára a komoly mondanivalót hordozó
novellára, tehát az első fejezettől a hetedik kaputig terjedő szövegegészre reflektál
a szerző és a narrátor – együttesen, noha az előlünk elzárt teremben lezajlott darabról
van szó, melyet a narrátor sem látott. E dialógus is látszólagos párbeszéd tehát,
amennyiben két ember el-beszél egymás mellett, csakhogy az ezt a dialógust követő
reflexió már nem az önmagával való (belső) vívódást eredményezi, hanem az egész
(külső) szövegre való utalást.
Dolgozatom bevezetőjében már szóltam a kései Kosztolányi-próza mű-és önreflexiót tematizáló jellegzetességéről, mely akár (ön)értelmezési gesztusnak is tekinthető,
s melynek igen gyakran része egyfajta bölcselkedő, sokszor szentenciózus megfogalmazásban jelentkező szándék. E problémakezelésre utaló jel a Kis dráma a ruhatárban
címet viselő szövegben többek között az első fejezetben az orvos, a társadalom panaszait diagnosztizáló, azokra gyógyírt kereső személy várószobájának említése, de ezzel
a gondolatmenettel áll szoros összefüggésben az is, hogy a színházban, „az álom és hazugság házának előcsarnokában … a falfülkékben költők szobrai őrködtek(!)”.

6

A két sík, a külső és belső, egymás mellett halad a szövegben, illetve egymás kiegészítésével gördíti előre a novellát, fokozatosan felfedve a mű üzenetét, melynek része
az a keserű felismerés is, mozogjon bármelyik síkban a narráció, hogy az életből való
megmenekülés, a kilábalás esélye vajmi csekély az ember életében, mert ez csak a halottaknak adódik meg, az élők, legyenek bárhol a világon, elkerülhetetlenül megfejthetetlen színdarabokba bonyolódnak bele.
A mű legnagyobb hányadát a már sokszor felhozott „kis dráma” teszi ki – vagyis
a ruhatárosné és a narrátor „beszélgetése” –, mely összekötő kapocs a külső és belső sík
között, azzal a finom írói megoldással, hogy mindkét sík felé számos nyitott kapuval
bír, aminek egyik következménye a szöveg szerteágazó értelmezési mechanizmusa,
ugyanakkor az is, hogy e mechanizmusok mindegyikének – sokszínűségük ellenére –
egymáshoz hasonló konzekvenciával kell zárulnia. A szöveg tehát kerek: egymás felé
első pillantásra zárt, ugyanakkor nagyon is nyitott panelekből építkezik. Azaz: a „beszélgetés” önmagában lezárt, egész, ám e látszólagos dialógusból a műegészre vonatkozó utalások és kapcsolódási pontok is felfejthetők, amennyiben a helyszín egy ruhatár, a téma Mariska, vele kapcsolatban az elmúlás (emlékezzünk rá: a novella első publikált változatának címe Mariska volt!) stb.; de nem szabad megfeledkezni az egyes
kaputok szabályos elosztásáról sem. A „kis dráma” a két sík jegyeinek, jellemzőinek
meg-megvilágításával – innen van az, hogy átfedő funkcióval rendelkezik –, ezek elemeinek felhasználásával van megszerkesztve.
Középpontjában a ruhatárosné, egy egykori, talán elmaradt érzelmi lehetőség melankolikus alanya és a narrátor, a színházlátogató író találkozása, valamint a találkozás
nyomán ébredő gondolatok, s az e gondolatokból születő csöndes tűnődések ecsetelése
áll. A gondolat(ok) pedig, mely(ek)ből a tépelődő belső monológ kiindul: az élet viharos
gyorsaságú elmúlásának felismerése, a változással szembeni kiszolgáltatottságra való ráébredés, a mindennapos, messze években gyökerező, épp ezért kiirthatatlan szerepjátszásra történő ráismerés, melynek egyik jellemzője az ember elidegenedése társaitól, az
elgépiesedés („levetve felöltőm, gépiesen átadtam … gépiesen elfogadta”), a kommunikáció
már említett lehetetlensége, hisz nem vagyunk azonosak régi önmagunkkal, igazából
miről is lehetne szólani. Az emberek közötti (verbális) kontaktus ellaposodására utal
e „kis dráma” dialógusa, az, hogy beszélni csak a ruhatárosné beszél, a narrátor hallgat,
legalábbis nem halljuk hangját, csupán – és talán ez a legfontosabb – belső őrlődésének
(bűntudat?) vagyunk tanúi, de a harmadik kaput néhány sora is ezt erősíti meg: „Nem
mindjárt feleltem, lelkemmel már messze jártam. Szórakozottan néztem az asszonyt … Ő is
így nézhetett engem.”, vagy: „Igen, akkor is idejártam, bódultan attól, amit magamban
hordoztam, mindig sietve és mindig figyelmetlenül.” Egy ember számára semmi sem
lehet fontosabb saját elfoglaltságainál, gondolatainál. A kommunikáció kiüresedésének
tünete a novella zárófejezetében is megfigyelhető, ezért állítottam, hogy a látszólag zárt
– a narrátor és a ruhatárosné között zajló – dialógus kifelé, a szövegegész irányában
nyitott panelekből építkezik.
Mariska említése teszi végletesen tragikussá e drámai szituációt, s készteti élete bizonyos szakaszának újragondolására, újraértelmezésére a narrátort, amely magával
hozza az igazi, fájdalmas szembenézést saját énjével, s melynek szomorú konklúziója
a keserű felismerés: „Idegen lettem önmagamnak”. Az előbbiek alapján folytathatnánk:
miért ne lennék idegen embertársaimnak is, akik az első felvonás végeztével „hevülten
léptek ki” a teremből, „mint azok, akik valami jótékony, szívizgató mérget élveztek”,
s „mint kik álomból ocsúdnak.” A szerzőnek az élet szerepviselésből adódó álomszerűsé-

7

géről, illetve ezzel szoros kapcsolatban az ember ki- és megismerhetetlenségéről vallott
gondolatai ezek. S ha fentebb a ruhatárosnéról mint egy talán elmaradt érzelmi kapcsolat lehetséges alanyáról szóltam, ugyanezt Mariska esetében is meg lehet tenni.
Erről árulkodik a negyedik kaput végén felidézett kedélyes, sőt kissé pajzánnak is
tetsző játékos hangulatú hajdani beszélgetés, fájdalmas felhanggal, valamint az ötödik
fejezet (felvonás) egy részlete: „Kitekintettem az izzadt ablakon az utcára, hol gázlángok
haldokoltak a ködben, s a képet temetőszerűvé tették”. Érdemes megfigyelni, milyen markáns szűkszavúsággal sűríti a szerző egy megrázó létszituáció egészét egyetlen mondatba. A pislákoló, haldokló lángok az egykor friss erejű tűz lassú elhalását közvetítik,
melyet tovább már nem bontható hatással zár le a temető említése, és az ehhez kapcsolódó, a gyászt és a vele járó könnyeket felidéző izzadt ablak.
Mariska és kisgyermeke halálának tragikussága az addigi, legalábbis a belső síkot
jellemző ködös, szürkés hangulatot sötétté, „temetőszerűvé”, végérvényesen halálivá
teszi, melynek nyomán átértékelődik a látszólag egyszerű asszonyok, a ruhatárosnék
szerepe is. A negyedik fejezetben „öreg dadák”-nak nevezi őket a szerző, akik „anyás
mozdulattal ölelték magukhoz az idegen ruhákat”, mások levetett nyűgeit, ha úgy tetszik, jelmezeit. Ezzel pedig egyszerre az élet és egyszerre a halál, az elmúlás bűvkörébe
emeli ez asszonyokat, akik dadáknak, bábáknak, a születés biztosítóinak, sőt siratóaszszonyoknak, az elmúlás (s így természetesen a születés) zavartalan lefolytatóinak tetszenek ebben a pokolian hideg és sötét környezetben, s ezért „az élet eleven szobrai”
ők, akik körül mintha megállt volna az idő, s akik – mintegy kívülállóként (!) – tisztában vannak a mulandóság hétköznapi módon felfoghatatlan törvényeivel, élettel, halállal, keletkezéssel, elmúlással, s akik e nagy „játék iránti ősi tiszteletből halkabban beszéltek, lábujjhegyen jártak”.
A szöveg hatodik kaputjában, azaz a „kis dráma” utolsó felvonásában, jelenetében
a záró sorok rezignált nyugalma szintén ebbe az irányba mozdítja az értelmezést:
a nyüzsgő, cukrozott embertömeg és a sarokban megbúvó narrátor között a ruhatárosnék létesítenek kapcsolatot, ahogy „figyeltek, józanul, illedelmesen, parancsunkra
várva.” Amennyiben a ruhatárosnékat ilyen funkcióval rendelkező személyeknek képzeljük el, a Kis dráma a ruhatárban ezen az úton történő értelmezéséhez érdekes adalékokat kapunk Kosztolányi más, ugyancsak kései időszakában írt műveinek olvasásakor.
Első „igazi” regényében, a Nero, a véres költőben az utolsó fejezet a Sirató címet
kapta. A halott császárhoz arcát föltakarva (!), vagyis jelmezétől megszabadulva, teljes
értékűvé váltan megérkezik Ecloge, az egyszerre dada és siratóasszony, a dada, aki
„… az első és utolsó dolgok intézője, ki szoptat és temet s bölcsőnél és koporsónál egyaránt otthonos …” 9
Akár a dadáknak titulált ruhatárosnék az értelmezett novellában a kabátokat, úgy
veszi ölbe Ecloge is a minden emberi gonoszságától megvált Nero fejét, hogy egy, az
elemzett novellával szemantikai összefüggést biztosító közléssel emlékezzék a halottra,
akinek jelentőségét, illetve az egész lejátszódott történet – tudniillik halál és az ettől
9

Kosztolányi Dezső: Nero, a véres költő. Szépirodalmi Könyvkiadó, Bp. 1964, 292. Kiemelés
tőlem – K.L. A kurzivált szavak jelentősége túlmutat az idézett regényen, s az író alább,
a 11. jegyzetben említett kötetének címére is utal.

8

elválaszthatatlan élet – mibenlétét, eredetét, célját egyedül igazán csak ő ismeri (ezért
fontos, hogy a párbeszédet folytató külső szemlélők olyan tisztes távolságtartással
figyelik Ecloge tevékenységét):
„De játszani, azt szeretett. Kocsikkal játszadozott. A kocsikat zöldre és kékre festette.
Ő volt a zöldpárti. És színházba járt.”10
Kosztolányi Dezső 1929-ben jelentette meg Alakok című kötetét, mely különböző
foglalkozást űző személyekkel készített riportok gyűjteménye, kísérlet a személyiség
megközelítésére, egyben újraértelmezésére, a széthullott szubjektum darabjainak összeillesztésére. Ez később kiegészült egyéb, hasonló tematikájú írással, s a Bölcsőtől a koporsóig címet viselő összeállítás darabjaként olvasható,
„melyben az Emberi Szellem önkormányzattal rendelkező országába rándulunk, társaink és ismerőseink közé, akikkel szinte naponta találkozunk, s mesterségüket és foglalkozásukat tanulmányozva fölfedezzük abban azt, ami hétköznapi és rendkívüli, ami
gépies és ösztönös, ami röhögtető és ríkató, ami szerep és elrendeltetés, hogy ezzel a tréfás
és komoly, zagyva és egységes, léha és áhítatos, tarka és rejtélyes élménnyel gyarapodva fényt
vessünk életünk két fő mozgatójára, mely gyakran csak egynek tetszik, a Véletlenre és
a Sorsra”11
A kötet alakjainak e bevezetője rávilágít egy már többször említett problémára,
mely általánosan jellemző a századforduló, illetőleg a század első felének világára,
s melynek természetesen nem maradtak el az irodalmi visszhangjai sem: az egyéniség
elvesztése, a szubjektum nyelvi érvényesülési lehetőségeinek korlátok közé szorulása
amiért Kosztolányi Dezső tollat és jegyzetfüzetet ragad, s személyesen keresi fel a kötet valamennyi, a hétköznapi rohanásban elfeledett alakját, többek között – a cím
sugallta tematikának megfelelően elsőként – a bábát.
Minden egyes kis riport keretes szerkezetű, a riporter szubjektív gondolataival
nyit, s azzal is zár. Az első riport alakjának függelékében megrajzolt bába kísértetiesen
emlékeztet a Kis dráma a ruhatárban ruhatárosnéjára:
„A nénike elégedetten, önérzetesen összekulcsolja két erős kezét az ölében. Olyan,
mint valami régi kép egy régi meséskönyvben. Nézem őt, s arcomon föltetszik az
a nyájas, boldog, testvéri mosoly, melyet künn láttam az emberek arcán. Mennyi paszita emléke tekint le róla, mennyi öröm, tapasztalat, emberismeret. Biztos, ősi, megnyugtató. Ő az élet titokzatos sáfárja.”12
De az egyszerű foglalkozásokat űzők tiszteletét bizonyítja az író portréjának erősen ironikus hangú felvázolása is, melyet e riportban az alábbi passzus tesz egyértelművé, mindamellett természetesen, hogy a művész megközelítésének problémáját sem

10
11
12

i.m. 293. Kiemelés tőlem – K.L.
Kosztolányi Dezső: Bölcsőtől a koporsóig. Szépirodalmi Könyvkiadó, Bp. 1987. 101. A dőlt
betűs részek közti szavak kiemelése tőlem – K.L.
i.m. 107.

9

hagyja figyelmen kívül, úgy is lehetne fogalmazni, hogy egyfajta olvasási, értelmezési
stratégiát is sugall:
„Itt nincs semmi. Az író a világ legtartalmatlanabb embere. Üres, egészen üres. Tartalma a könyveiben van. Ha élményeket keressz, melyek ősi rétegekben rakódtak le egy
lélekre, emlékeket, tapasztalatokat, érzéseket, akkor fordulj egy manikűrös kisasszonyhoz,
vagy egy gyógykovácshoz.”13
Volt már szó az elemzett novella egyik, csupán az emlékekben, valamint az emlékek szülte gondolatokban felbukkanó szereplőjéről, Mariskáról.
E leány központi szerepet játszik a műben. A szöveg negyedik kaputjában hallunk
róla először, s a hatodik fejezetben is megemlíti az elmélkedő narrátor, itt azonban
pusztán értelmezői szerepe van, amely a kontemplatív elkülönülés szolgálatában áll.
A spanyolnáthában elhunyt leány szerepét azért nevezhetjük központinak, mert minden emlék és gondolat Mariska irányában van kihegyezve, másrészt pedig személye
összekötő szerepet biztosít a szövegben előforduló három dráma között. Ugyanis
mind a számunkra – és a narrátor számára is – vizuálisan érzékelhetetlen, tehát a falakon túl játszott, mind az elbeszélő és a ruhatárosné közötti párbeszédben kialakuló
drámának, mind pedig a hetedik fejezettel lezárt, s ezáltal a műalkotásra vonatkozóan
reflexívvé szerkesztett szövegegész-drámának a középpontjában Mariska alakja áll,
amennyiben a negyedik kaput mindegyik említett dráma centrumának tekinthető.
Ráadásul az utolsó kaputban a beszédhelyzet természete folytán ironikus éllel emlegetett érzelgősség a Mariska említésekor bekövetkező megindult gondolatok következménye. Mindezt azért lehet ilyen egyértelműen állítani, mert az előlünk elzárt színpadon futó darab, pontosabban a záró fejezet színházi pondrójának a narrátorral folytatott párbeszéde – legalábbis a buzgó ugrifüles részéről – éppen erről a drámáról szól,
vagyis egy ravasz írói csavar következtében ismereteket szerzünk az általunk nem
látott darabról is, annak jellemzőiről, szerkezetéről, mely jellemzők és szerkezet pedig
az általunk olvasott, két szinten futó drámák karakterisztikumának is részei. Az utolsó
kaput tehát a Kis dráma a ruhatárban című novella kissé ironikus jellemzése is, ezért
neveztem a szöveget műreflexívnek.
Mariska halálának önmarcangoló gondolati viharokat elindító közlése ilyen hátborzongató, az élet groteszk voltára utaló érzéseket szül a narrátorban: „Gyötrődve,
idegesen turkáltam emlékezetemben. Kicsoda lehet az a leány, aki kacagott és meghalt?
Nem tudom. Ki vagyok én, aki kacagtam, és mindent elfelejtettem? Nem tudom.” A negyvenedik életévéhez közeledő Kosztolányi bár tisztában van a lét tragikumával, nagyon
jól sejti, hogy sosem tudja megfejteni a titkot, amiért annak idején harcba indult:
„– Életem legnagyobb élménye – amely folytonosan visszatér – az a gyermekkori megismerésem volt, amikor egyszer rádöbbentem, hogy nem értem, hogyan, milyen céllal
kerültem erre a világra. Ennek a titoknak a meg nem értése volt minden korszakomban a költészetem ihlete. Ha megértettem volna, ha valamilyen célt látok magam előtt –
talán sohasem írtam volna.”14
13
14

i.m. 376.
Kosztolányi Dezső beszél önmagáról. (Válaszok Rónay Mária kérdéseire [Részletek]), in: Tükörben: Kosztolányi Dezső. Századvég Kiadó, Bp. 1993. 250.

10

A „kis dráma” – vagyis a ruhatárosné és a narrátor furcsa dialógusa – abban az értelemben is külön szövegnek, önálló alkotásnak tekinthető, hogy benne biztosítva van
a grammatikai és a szemantikai egység, a szöveg szétbonthatatlanságának jegyében,
párhuzamosan a hét fejezetből álló főszöveggel. A második kaputban tudjuk meg pl.,
hogy már „a másodikat csengették”, a harmadikból, hogy „élesen csöngettek, a harmadikat”; a színpadiasság fenntartásához nélkülözhetetlen adalék a ruhatárosné haja, mely
olyan, „mintha berizsporozták volna”, s a szeme is ilyen szürkén csillog. A szövegegész
egységének, a mellékszálaknak a főszöveggel való egybefonásának nélkülözhetetlen
része, hogy a fent citált, csengetésre utaló kiszólások és az egyéb, a színházi környezetre vonatkozó megjegyzések mind a szövegegész- mind pedig a tőlünk elzárt színtéren folyó drámáról tájékoztatják az olvasót.
„– Jaj, elkésett.” – olvassuk a harmadik – a „kis drámát” tekintve második – fejezetben, mely jelenti talán a fent említett, régen felvillant, de mára már elröppent szerelmi
viszony ígéretét jelenti, szöveghűen, az előadásról való elkésést, s a következő fejezet
értelme alapján jelenti Mariska halálát is, a viszontlátás lehetetlenségét, az örökké sietős esztendők megfoghatatlanságát, az idő visszafordíthatatlanságát.
Szintén a külső és belső síkra való utalást, a kettő közötti átfedést jelzi a zárt nézőtérről felmorajló, ide-oda hömpölygő, a tengerre emlékeztető tetszésnyilvánítás, mely
analóg a narrátor gondolatainak ide-oda hullámzásával, nyughatatlanságával, s a tenger
említése mélyre és kíméletlenül sötétre hangolja ezeket a mardosó gondolatokat: „Ott
benn szintén az élet munkál. De az élet, mely itt kívül van, más.” Csakhogy az, ami ott
belül van, a tépelődő narrátor pozíciójából szemlélve nagyon is kívül van, míg az, ami
itt kívül van, sokkal inkább belül található, érzéseink és lelkiismeretünk legrejtettebb
zugaiban: „már nem lehetett bemenni. Künn rekedtem.” Ezt az elkülönülést erősíti meg,
hogy a bentről kitóduló emberek kezében látcső van, mert nekik ez az eszköz szükséges, hogy lássanak, holott a látcső semmit sem mutat meg a lényegből, ugyanúgy
a felszínt kapják, az álarcokat, a rizsport, a parókát és a festéket, mintha látcső nélkül
nézték volna a darabot. Látni igazán az lát, aki belülre lát.
A már többször említett egység elhallgathatatlan része a hatodik kaput egy megjegyzése: „Azt mondják, hogy hét év alatt testünk minden sejtje kicserélődik.” A hét mágikus, bibliai motívumokkal körülágyazott szimbólum15, melyet a szintén hasonló jelentőségű hármassal elegyít a szerző: „Azóta háromszor hét év múlt el”, vagy: „Nagyon
sokat kacagtunk mindhárman. Mariska is, ő is, meg én is.”16 S hogy ennek mi köze az
egységhez? Csupán a hét részre bontott szöveg, valamint ennek szerves egésszé rendszerezése, és ez éppen elég ahhoz, hogy tökéletes, kerek írásművet kapjunk kézhez.
Nem szabad megfeledkezni ugyanis a hét bibliai gyökeréről, a teremtés hat napjáról,
s persze magáról a hetedik napról, amikor is az Úr megpihent, végigtekintve művén.
Innen közelítve pedig rögvest transzcendens szerephez jut a hetedik kaput, melyben
a mellékszálakról folyó párbeszéd egyben a műegészről folyó dialógus, így a műre történő reflexió, a művön való végigtekintés is.
A három pedig – hasonlóan gondolkodva – a befejezettség, a kerekség érzetét kelti,
s mint ilyen, egyszersmind az elmúlást, ugyanakkor valami újnak a kezdetét is feltételezi. Az élettel kapcsolatos, az elemzett novellában szembetűnő jelenségek pedig min15
16

A számszimbolikához ld.: Szimbólumtár. szerk. Pál József, Újvári Edit, Balassi Kiadó, Bp.
1997
Kiemelés tőlem – K. L.

11

den ízükben az elmúláshoz, az elmúlással kapcsolatban érzett fájdalomhoz, s az újrakezdés nehézségéhez fűződnek.
A Kis dráma a ruhatárban zárófejezetéről, a hetedik kaputról többször szóltam
már. Az írói (költői) szerep értelmezéséhez, az önigazoláshoz a művész saját művére
vonatkozó reflexióját tartom az egyik legfontosabb írói eljárásnak. Irónia, szerepcsere,
a művész felbukkanása az általa komponált darabban, narrátori kiszólások, saját helyzetének tisztázása érdekében. Önmagát értékelő, s így értelmező művészetről van itt
szó tehát, mely „nagyon régi múltra tekint vissza.”17 Kosztolányi egyébként is „kezdettől fogva vonzódott az öntükröző művészethez”18, s ennek nyomai a kései korszakban
már általánossá válnak, ezek egy példája az elemzett Kis dráma a ruhatárban is.
A novella záróakkordjában a tömegtől elkülönülő, önmagával, életben elfoglalt helyével, játszott szerepével, ezek értékelésével megbirkózni próbáló narrátor-író egy
„színházi pondró” képmutató – „belémkarolt, vallatott” – nyaggatására újabb, most már
tényleges dialógusba kényszerül bocsátkozni. Ennél a negatív értékeléssel felruházott
jelenetnél használja fel a szerző az iróniának az önigazoláshoz, önreflexivitáshoz – itt:
egyúttal a műre történő reflexitáshoz is – szükséges éles fegyverét, amennyiben a „kis
drámáról”, ugyanakkor azonban az egész, az elsőtől a hetedik fejezetig terjedő műről,
a szövegegészről is beszélget a narrátor és hívatlan vendége, mindezt pedig úgy teszik,
mintha az olvasó és a narrátor szeme elől elzárt, a színpadon lezajlott darabról folyna
a diskurzus. Ennek természetesen nincs tudatában a „buzgó ugrifüles”, aki nem tudja,
hogy a narrátor nem látta a szóban forgó előadást, amely a szerző keserű vélekedését is
magában foglalja arról a kommunikációs zavarról, egymás megértésének lehetetlenségéről, melyről már korábban szóltam:
„Egy színházi pondró, ki minden nagy eseménynél jelen van, egy buzgó ugrifüles, ki
a pénztár esélyei szerint méri föl a darabokat, nem tudva, hogy kizártak, belémkarolt, vallatott.
– Mit szólsz hozzá? Érdekes volt?
– Érdekes.
– A közepe felé talán kissé érzelgős.
– Az.
– De drámai és igaz.
– Drámai – mondtam fáradtan. – Föltétlen drámai volt. És igaz.”
A keretesség pedig így zárul be, nyeri el végső formáját, hiszen ez utolsó fejezet
párbeszéde nem más, mint többek között az első fejezetben homályosan már emlegetett színpadiasság, szerepjáték és álarcviselés ironikus köntösbe öltöztetett kibontakoztatása is, természetesen a már sokszor említett, az egész szövegre vonatkoztatott keserű
értékeléssel és világszemlélettel, valamint a teljes szövegre vonatkozó értékeléssel, reflexióval együtt.

17
18

Szegedy-Maszák Mihály: Kései művek előképe. (Kosztolányi: A cseh trombitás), in: SzegedyMaszák Mihály: Irodalmi kánonok. Csokonai Kiadó, Debrecen, 1998, 141.
Uo.

12

KOSZTOLÁNYI DEZSÕ

Kis dráma a ruhatárban
1
Kedvetlenül mentem a színházba.
Néha megriadok attól, hogy csak ábrándok közt élek. Nálam otthon a díványon és
karosszékekben egész nap árnyak ülnek, akár az orvos várószobájában a betegek. Nekem kell életre varázsolnom őket. Estefelé már öklődöm a tinta és papír szagától. Aztán, mikor kijutok az utcára, színházba sietek, hol tinta és papír helyett – változatosságból – festék és paróka fogad.
2
Hűvös, fanyar nap volt. Köd szitált az égből alig látható lucskot, s mire megérkeztem a színházba, kabátom gallérja átnedvesedett. Álldogáltam a fehérre festett, villannyal világított előcsarnok melegében, majd levetve felöltőm, gépiesen átadtam az
egyik pad előtt álló ruhatárosnénak, ki gépiesen elfogadta. (Már a másodikat csengették.)
Vártam, míg a ruhatárosné átnyújtja a jegyet. De ő ezt mondta:
– Nem kell jegy, kérem. Hiszen ismerem. Ránéztem. Ő mosolyogva tette hozzá:
– Már húsz év óta a bemutatókról.
3
Most figyeltem meg először az arcát húsz év után. Halovány volt, szelíd, jóindulatú. Homlokán vékony ráncok futottak. Haja a halánték körül őszülő, de csak anynyira, mintha berizsporozták volna. Szürke szemében fény.
Kellemes hangon kérdezte: – Nem emlékszik rám?
Nem mindjárt feleltem, mert lelkemmel már messze jártam. Szórakozottan néztem
az asszonyt, aki előttem állt. Ő is így nézhetett engem. Összemérte azt, aki előtte volt,
azzal, aki már nincs előtte, s eltűnt sok mindennel együtt, ami hajdan itt mozgott, és
most érthetetlen, megfoghatatlan. Úgy látszott, kicsit csodálkozott. És még mindig
mosolygott, kedvesen, szomorúan. (Nyilván az összehasonlítás hatása alatt.)
Csöndesen mondta:
– Akkor is ide tetszett járni.
Igen, akkor is idejártam, bódultan attól, amit magamban hordoztam, mindig sietve
és mindig figyelmetlenül. Mind a ketten tűnődtünk. Csönd volt. Kalapokkal motozott
a ruhatárosné, a kabátokra fölgombostűzte a kék papírszeletkéket. Egyszerre élesen
csöngettek, a harmadikat. Becsukták az ajtókat, megkezdődött az előadás.
Így szólt:
– Jaj, elkésett.

13

4
Csakugyan, már nem lehetett bemenni. Künn rekedtem. Leültem a padra. A ruhatárosnék az álom és hazugság házának előcsarnokában a játék iránti ősi tiszteletből halkabban beszéltek, lábujjhegyen jártak, öreg dadák módjára, anyás mozdulattal ölelték
magukhoz az idegen ruhákat. Mindegyikben volt valami szigorú, tiszta. Fönn a falfülkében költők szobrai őrködtek. (Ezek a nők azonban ebben a látszatházban az élet eleven szobrai.)
Az enyém folytatta:
– Mariskára sem emlékszik?
Mariskára sem emlékeztem. Mariska – megtudtam tőle – már gyermeklány korában itt dolgozott. Mariska aggatta a kabátokat, kalapokat, esernyőket, botokat. Mariska harmincéves lett, férjhez ment, kislánya is született, aranyos kisbaba. Az aranyos
kisbaba meghalt, és ő is meghalt utána – szegény Mariska –, spanyolban. Én esténkint
sokáig, hosszan beszélgettem vele. Kedveset, furcsákat mondogattam neki. Nagyon sokat kacagtunk mindhárman. Mariska is, ő is meg én is. (Akkor mindnyájan fiatalok
voltunk.)
5
Most fölnevetett:
– Milyen furcsa, hogy nem emlékszik rá, milyen furcsa. Kacaja nem volt bántó.
(Ámulat, fájdalom csengett belőle.) De én összerezzentem, gyorsan elbúcsúzkodtam,
az előcsarnok szögletébe mentem, a fűtőtest mellé, mert fáztam.
Kitekintettem az izzadt ablakon az utcára, hol gázlángok haldokoltak a ködben, s a
képet temetőszerűvé tették. Gyötrődve, idegesen turkáltam emlékezetemben. Kicsoda
lehet az a leány, aki kacagott és meghalt? Nem tudom. Ki vagyok én, aki kacagtam, és
mindent elfelejtettem? Nem tudom.
6
Benn tapsoltak. A tetszés moraja a nézőtérről a színpad felé hömpölygött, majd
visszaáradt, s többször egymás után, mint a tenger, mikor feldörög, és fokonkint, lassan csihednek habjai. Ott benn szintén az élet munkál. De az az élet, mely itt kívül
van, más. Akkor is úgy hívtak engem, mint most, s mégis mily csodálatos, hogy
a kettő már alig egy, és én megijednék, ha az a másik, a régi ott teremne a ruhatárnál,
és beszélne a másikkal, a régivel, Mariskával. Azt mondják, hogy hét év alatt testünk
minden sejtje kicserélődik. (Azóta háromszor hét év múlt el.) Idegen lettem önmagamnak.
Ilyesmiken gondolkoztam a fűtőtest mellett, mely a tárgyak rejtélyes életével pattogott, s észre se vettem, hogy a nézőtérről már tódulnak az emberek. Vége volt az
első felvonásnak. Kezükben színlapot, látcsövet szorongatva, hevülten léptek ki, mint
azok, akik valami jótékony, szívizgató mérget élveztek. Arcuk piros volt. Az enyém
sápadt.
Hamarosan ellepték a cukrászdát. Káprázva néztek maguk köré, mint kik álomból
ocsúdnak. A nők hajában fényes pászmák bujdostak, a férfiak szemében álmok visszfényei, melyek a színpadról csillantak feléjük. Csak a ruhatárosnék figyeltek, józanul,
illedelmesen, parancsukra várva.

14

7
Egy színházi pondró, ki minden nagy „eseménynél” jelen van, egy buzgó ugrifüles,
ki a pénztár esélyei szerint méri föl a darabokat, nem tudva, hogy kizártak, belémkarolt, vallatott.
– Mit szólsz hozzá? Érdekes volt?
– Érdekes.
– A közepe felé talán kissé érzelgős. – Az.
– De drámai és igaz.
– Drámai – mondtam fáradtan. – Föltétlen drámai volt. És igaz.

15

