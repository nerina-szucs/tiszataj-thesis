A TISZATÁJ DIÁKMELLÉKLETE
1999.

58. SZÁM

FEBRUÁR

HÁSZ-FEHÉR KATALIN

„akármi egyéb, csak víg eposz nem”
ARANY JÁNOS: AZ ELVESZETT ALKOTMÁNY
(Cselekményvázlat)
Az elveszett alkotmány nem tartozik a közismert
Arany-művek közé, ezért a továbbiak kedvéért szükségesnek látszik a mű vázlatos ismertetése, annak az
összefoglalásnak az alapján, amelyet Arany Szilágyi
Istvánnak küldött meg 1846. február 22-én.1
I. ének: Hábor, a garabonciás diák, Magyarországon
a haladó pártiak védistene, összeveszik nejével, Armídával, aki a maradi pártiak mellé állt. Házasságuk több
mint nyolcszáz éve tart, s Armída azóta, legalábbis férje
szemével nézve vénasszonnyá öregedett. Mások előtt
azonban még képes ifjúnak és vonzónak látszani. Földi
szinten a két párt képviselője a maradi Rák Bende és
a haladó párti Hamarfy. Hábor, hogy elpusztítsa Rák
Bendét, vihart támaszt, Armída azonban kiküldi tündérré varázsolt boszorkányait, hogy mentsék meg őt.
II. ének: A tündérek elvezetik Rák Bendét és tíz társát úrnőjük kunyhójához, amely közben varázslattal
tágas palotává alakul át, s itt megvendégelik őket. Miután mindenki elalszik, Rák Bende elmondja élettörténetét Armídának. Apja Széchenyi Hitelének olvasása
közben gutaütést kapott, anyjának ezután egy francia
gróf udvarolt, őt pedig nyugat-európai körútra küldték, de irányt tévesztve Konstantinápolyba jutott.
Mire visszatért, birtokukat elárverezték. Bende ekkor
szolgabíróvá akarta választtatni magát, a sikertelen korteskedés után azonban menekülnie kellett. Így került
Armídához.
1

ARANY János Összes Művei XV. k. Levelezés I. S.a.r.
SÁFRÁN Györgyi. Bp. 1975. (A továbbiakban: Arany
Lev. I.) 29–33.

ARANY JÁNOS
(1817–1882)

… ő maga kezdettől fogva
gyenge kísérletnek tartotta,
és csak próbaként, a jutalomdíj miatt küldte be
a pályázatra. Elégedetlensége a művel kapcsolatban
a pályadíj megnyerése után
nem csillapodott, hanem
növekedett. De nem égette
el szövegét, hanem megjelentette.

III. ének: Armída hamis útlevelével Bende a védegyleti gyűlésre megy el. Itt van ellenfele, Hamarfy is. A harmadik pártot, a középutasok csoportját Ingady képviseli, aki
egyik nap az egyik pártot látja vendégül, másnap a másikat. A gyűlésen a negyvenes
évek közepére jellemző kérdésekről (adózásról, ősiségről stb.) folyik a vita.
IV. ének: Hamarfy, hogy könnyítsen a gyomrán, az erdőbe megy. Itt Armída parasztlány képében elcsábítja, majd elvarázsolja az erdőt, és boszorkányaival kínoztatja.
Hábor azonban ifjú vadász alakját öltve, megmenti védencét. Egy soha ki nem ürülő
táskát ad neki tele pénzzel, és egy sípot, mellyel veszély esetén segítségül hívhatja.
Armída is varázseszközzel látja el Rák Bendét: megjelenik neki éjjel álmában, füstté
változva bekúszik a kulcslyukon, és varázskártyát hagy az asztalán, amellyel sohasem
veszíthet. Az ének második részében Hamarfy és Rák Bende korteskedése következik
az adó mellett és ellen.
V. ének: Hábor és Armída légi harcot vívnak egymással. Mindkét égi tábor elpusztul, csak ők ketten maradnak meg, de egyikük sem győz. A földön közben a pincér kicseréli Rák Bende varázskártyáit, és Bende az utolsó pénzét is elveszíti. Armídával ekkor lemennek a kólyi hegy alatt lévő alvilágba, tanácsot kérni Hecatétól. Itt találkoznak egy gyermekeit sirató anyával és Bende apjával. Hecaté egy piócát ad Armídának
azzal az utasítással, hogy keljen össze Rák Bendével, a nászéjszakán helyezze a piócát
Bende keblére, gyűjtse össze a vért és locsolja Háborra, attól az megsemmisül.
VI. ének: Hábor ezalatt az Időhöz, a Sorsistenhez megy tanácsért, aki gőzmalma
előtt éppen a földi dolgokat őrli fel egymás után. Elmondja Hábornak Armída tervét,
és figyelmezteti, hogy amikor neje rálocsolja a vért, Hábor locsolja azt vissza. A menyegzőn mindketten megsemmisülnek, de a hamvaikból ifjú pár kel életre.
VII. ének: A földön megkezdődik a megyegyűlés, a két párt összeverekedik. Az ablakon ekkor berepül az ifjú pár, oltárrá varázsolják a termet, a férfi (Erély néven) az
igaz hazafiságra buzdító beszédet tart, a nő pedig (Lelkesedés néven) ugyanezt gesztusokkal szimbolizálva az oltárra helyezi ékszereit, és karjából vért ereszt. A marakodók
lecsillapodnak, elvégzik a rituális eskütételt, majd szótlanul hazamennek.
Ráadás: Rák Bende, Hamarfy és Ingady történetének a befejezése. Ingady egy kútban bújik el a fenyegetések elől, itt megfázik és meghal. Rák Bende elveszi Ingadynét,
táblabíró lesz. Tíz év múlva a temetésén Hamarfy rongyos zsebtolvajként tűnik fel.
Törmelék az életmű tiszta padlóján
Életműkiadások végén, a többitől gondosan különválasztva általában ott áll még
egy sor szöveg „ifjúkori művek”, de leggyakrabban „zsengék” felirattal. A zsengék
csoportja a legelső irodalmi igényű tollvonással kezdődik, kevésbé egyértelmű
azonban, hogy hol fejeződik e kánon előtti rész, és milyen darabbal, milyen
eseménytől számítva kezdődik maga az „életmű”. Sok esetben a szerző dönti ezt el
(ismeretes Berzsenyi és Kölcsey vitája arról, hogy az ifjúkori írások jogosultak-e
a kiadásra), máskor irodalomtörténeti egyezmény alapján keletkeznek ingadozó határok, melyek a kánon változásával mozdulnak el egyik vagy a másik irányba, igazolva
vagy felülbírálva a szerző és a hagyomány által meghúzott választóvonalat.
Arany János olyan szerző volt, aki nem akart maga után „zsengéket” hagyni. Korai
darabjait egy-két kivétellel elégette, s csak emlékek, kétes hitelű másolatok maradtak
fenn egy-egy írásáról. Összegyűjtött műveinek legvége mégsem üres, ott áll az 1845-ös
pályanyertes, több mint 4000 hexameteres nagy szöveg, Az elveszett alkotmány. Arany

2

azt állítja róla, nem irodalmi igénnyel kezdett hozzá: rögtönözve írta, csak magáncélra,
az 1845-ös bihari tisztújítás visszásságainak közvetlen hatására; ő maga kezdettől fogva
gyenge kísérletnek tartotta, és csak próbaként, a jutalomdíj miatt küldte be a pályázatra. Elégedetlensége a művel kapcsolatban a pályadíj megnyerése után nem csillapodott, hanem növekedett. De nem égette el szövegét, hanem megjelentette. Később
mintha meg is békélt volna vele, felvette összes költeményei közé. Az irodalomtörténet azonban csak a Toldival kezdődően és a Toldi által kanonizált szerzőnek hisz. Az
elveszett alkotmányról keletkező tanulmányokat – miközben történetük a „honnan jött
és hová jutott” sikermodelljére épül –, kivétel nélkül az igazat adás (a „valóban zsenge,
laza, túlzsúfolt mű”) formulája keretezi. Így került a szatirikus eposz a kötet hátuljára,
zsengének, kultikus tisztelettel övezett, de önazonosságát veszített műnek.
A „zsenge” mint időbeli és értékkategória viszonylagos fogalom. Tragédiája, hogy
egy folyamatban a végpontot megelőző pozícióba került. Egy szöveg attól minősülhet
egyáltalán zsengének, hogy keletkeznek, vagy keletkezhetnek őt követő művek.
Ugyanakkor előkelő fogalom is. Azt jelenti, hogy keletkeztek őt követő („kifejlett példánynak” minősített) művek. A kérdés az, hogy olvasható-e, és hogyan olvasható egy
ilyen pozícióban lévő alkotás önálló tulajdonságokkal rendelkező, és nem csupán előreutalásaiban, sokat ígérő kifejletlenségeiben érdekes szövegként.
Az epikai hyper
Az elektronikában a negyvenes évek közepén, az irodalomelméletben pedig a hatvanas évek végétől kezdődően honosodott meg a „hozzákapcsolt anyagoknak”,
„a kapcsolatok látszólag határtalan játékának” az elmélete. A hypertext fogalmát ezzel
összefüggésben Ted Nelson használja először 1965-ben. Roland Barthes az 1970-es kötetében, az S/Z-ben a számítástechnikai kutatásoktól függetlenül, de az internetes elképzelésekhez hasonló módon beszél az irodalmi szövegről mint hálózatos rendszerről, melyből a legkülönfélébb „ablakok” (linkek) nyithatók ki más szövegek (az eredeti
szöveg explicit vagy implicit utalásai) felé, megteremtve ezzel – Ted Nelsont idézve –
a kapcsolódási lehetőségek „egyre terebélyesedő fáját”.2 A hypertext mint intertextuális
rendszer gyakorlati alkalmazásának esélyeit George P. Landow az Ulysses szövegén
szemlélteti: „Ha megnézzük, mondjuk a Nausicaa-részt – írja –, melyben Bloom Gerty
Mc Dowellt bámulja a strandon, észrevesszük, hogy Joyce szövege itt »hivatkozik«
vagy »utal« (többnyire ezeket a kifejezéseket szoktuk használni) sok más szövegre vagy
olyan jelenségre, melyeket kezelhetünk szövegként, így a Nausicaáról szóló részre az
Odüsszeiából, a Gerty gondolatait elárasztó és tápláló női magazinok hirdetéseire vagy
cikkeire, az akkori Dublinról és katolikus egyházról felsorolt tényekre, illetve a regényen belül más szövegrészekre vonatkozó anyagokra. A regény hypertextes bemutatása ismét nem csupán az említett anyagokkal kapcsolja össze ezt a szakaszt, hanem
Joyce pályafutásának más munkáival, kritikai magyarázatokkal és szövegvariánsokkal
is.”3 Így definiálja e rendszeregyüttest Barthes után Foucault is: „a könyv határai soha2
3

NELSON, Ted: Hipervilág – a szellem új otthona. In: Hyper text + multi média. Vál., jegyzetek és utószó SUGÁR János. Artpool, Bp. 1996. 21.
LANDOW, George P.: Hypertextuális Derrida, posztstrukturális Nelson? In: Hyper text +
multi média. Vál., jegyzetek és utószó SUGÁR János. Artpool, Bp. 1996. 27–28.

3

sem egyértelműek”, mert „más könyvekre, más szövegekre, más mondatokra történő
hivatkozások rendszerének része: csomópont egy hálózatban... a hivatkozások hálózatában...”4
Egy adott szöveg kontextusba ágyazottságának teljes feltárása a hypertext-rendszeren belül is csupán elméleti eshetőség marad, de míg a nyomtatott forma térbelileg elválasztja a lábjegyzetben, utalásokban, idézetekben megjelölt kapcsolt- vagy metaszövegeket a főszövegtől (a terminológia a különböző szerzőknél eltérő), addig az
elektronikus hypertextben könnyedén egymáshoz illeszthetők az összetartozó elemek.5 Sőt az olvasó, akinek olvasási technikája ezáltal más lesz, mint a nyomtatott irodalom esetében, maga is jegyzeteket készíthet az adott szövegrészhez, vagyis „beleírhat” a rendszerbe. A „beleírás” lehetősége azonban mindig is különös kihívást jelentett
az irodalom számára. Bizonyos korszakokban és műfajokban (a bibliai exegézisben, a
római – és a felvilágosodás kori magyar – imitációtanban, a humanista idézési gyakorlatban vagy a klasszicizmus egyes változatainak mitologizálásában például) hangsúlyozottan, programszerűen is szerepet kap a szövegek egymásra vonatkoztatása, a szerzők
közötti versengés, az idegen szöveggel való szabad játék vagy annak éppen tökéletes
utánzása. Az ilyen szövegek kései recepcióját, főként ha azok szatirikusságuk, paródiájuk, konkrétumokhoz kötöttségük folytán aktualitásukat vesztették, a kapcsolt szövegek elhomályosulása nehezíti. Ugyanakkor olvasásuk – mint Az elveszett alkotmányé is
– éppen a keresgélés6, az utalások felélesztése révén válik a rejtvényfejtéshez hasonlóan
izgalmas műveletté.
A kontextusba helyez(ked)és – az eposzi hitel elméletén keresztül – Arany János
esztétikai gondolkodásának és költői gyakorlatának is alaptendenciája. Ismeretes, hogy
a Toldi énekeinek mottójaként hogyan használta fel éppen ez okból Ilosvai verses krónikáját, s hogyan küzdött – költői-népi hagyomány híján – a trilógia harmadikként
megírt középső részével, a Toldi szerelmével. Az eposzi hitel elméletét (és a kifejezést
magát) jóval Az elveszett alkotmány után, az ötvenes évek közepén pontosította. „Nem
tudom, benn van-e az aesthetica szótárában e terminus: 'eposzi hitel', de én annyira érzem ennek hatalmát, hogy történeti, vagy mondai alap nélkül nem vagyok képes alakítani; talán nincs inventiom, phantásiám: elég az hozzá, hogy nekem, ha építeni akarok,
tégla kell és mész...” – írja Gyulai Pálnak 1854 elején. Az alkotás folyamatának és a mű
jelentésvilágának a hálózatba való bekapcsolása azonban az elméleti megfogalmazást
megelőzően is, lényegében kezdettől fogva jellemzi Aranyt, noha utóbb írt műveitől
eltérő változatban. Az elveszett alkotmány kiterjedt hálózatrendszerét éppen a későbbiektől való különbözősége miatt tekinti Horváth János pusztán irodalmi hatások sorozatának, melyek „csak műfaji közkeletű mintát szolgáltattak neki, vagy csak negatív
módon, paródiára kihíva befolyásolták, vagy csak alkalmi részletekre szorítkoztak”.7
4

5
6
7

Az angolul The Archeology of Knowledge and the Discourse of Language címmel megjelent
művében. Transl. by A. M. Sheridan Smith, New York, 1976. Magyarul az idézet Landow
tanulmányában, i. m. 24.
Vö. LANDOW: i. m.
SZILI József találó kifejezésével: szétértelmezés. In: Sz. J.: Arany hogy istenül. Az Arany-líra
posztmodernsége. Bp. 1996. 245.
HORVÁTH János: A nemzeti klasszicizmus irodalmi ízlése. Arany János. In: H. J.: Tanulmányok. Bp. 1956. 391.

4

Arany három legtöbbet emlegetett metaforája az eposzi hitellel kapcsolatban a már
idézett „téglára és mészre”, ezt megelőzően, 1848 tavaszán egy Petőfinek írt levélben
a szárnyra és a repülésre, majd 1851-es és 1854-es leveleiben kétszer is, a pap és a textus
(vagyis a jelige és prédikáció) viszonyára vonatkozik.8 Ez utóbbi metafora, mely ismétlődése folytán emelkedik ki a többi közül, azt sejtetve, hogy Arany számára fontos lehetett a benne rejlő értelmezési lehetőség, Dávidházi Péter monográfiájában az egész
Arany-életmű egyik központi jellemzőjeként, az eleve elrendelés poétikájának bizonyítékai között szerepel. Ilyen szemszögből derül fény az eposzi hitel igényének néhány feltételezhető okára, melyek közül Dávidházi Péter Arany-interpretációjában elsődlegessé válik a „lélektani indíték, (a belső biztonság vágya), az erkölcsi megfontolás
(a közösség szolgálatának igyekezete), az esztétikai meggyőződés (az irodalom klasszicizáló felfogása) és közvetve, talán mindezeket áthatva a világnézeti elkötelezettség
(a meglévő világrend végső elfogadásának, a kapott dolgok vállalásának az étosza)”.9
A „pap és a textus” (a prédikáció és a jelige) metaforája azonban az Arany-féle
hypertext korábbi és későbbi változatainak, különbségeinek a megfogalmazására is alkalmasnak bizonyul. A jelige és a prédikáció tautologikus viszonyban vannak egymással: a „hosszabb szövegnek”, a prédikációnak kifejtettsége, részletezettsége ellenére
végső soron ugyanazt kell jelentenie, mint a „rövid szövegnek” (a jeligének), hasonló
módon, mint a retorikában a tételnek és a kifejtésnek. A rövid szövegből kisugárzó jelentésnek le kell fednie a hosszabb szöveg minden egyes pontját, és fordítva, a hoszszabb szöveg valamennyi jelentésének azonos pontban, a fókuszként működő rövidebb szövegben kell összefutnia. Vonatkozik ez még azokra a kapcsolt szövegekre is,
amelyek a prédikációba esetlegesen beépülnek. A prédikáció ezáltal médiumként, egyszersmind szűrőként viselkedik, amely a kapcsolt szövegekből kizárólag a jeligére
(a fókuszra) vonatkoztatható jelentést engedi át magán, s az így összegyűjtött jelentéssugarakat az egyetlen központ felé irányítja. A főszöveg és a metaszöveg pozíciója
a jelige és a prédikáció esetében ezért viszonylagossá válik, vagyis eldönthetetlen lesz,
hogy melyikük voltaképpen a kapcsolt elem: a prédikáció szerzője írja-e bele kommentárját a jeligébe, vagy a jelige minősül beleírt szövegnek a prédikációban.
A szigorúan egymásra vonatkoztatott, s ily módon behatárolt hypertextuális rendszer Arany funkcionális, ökonómiát érvényesítő, központosító törekvésű kompozícióeszményének szintén megfelel.10 Azt jelenti ez, hogy a megkomponáltság követelményének nemcsak a főszövegben, hanem a kapcsolt szövegek rendszerében is érvényesülnie
kell. Az adott mű mögött ugyanis, mint például a Toldiban, központ felé tartó szerkezetbe rendeződnek és hierarchizálódnak az azonos jelentéskörben mozgó metaszövegek (népi gótika?), s ezáltal a főszöveg egyetlen metatextre látszik vonatkozni, miközben a fő metaszöveg az egész műalkotás jelentésstruktúrájára kisugárzik.
Ez a viszony azonban kevés Arany-műben működik zavartalanul. A Nagyidai cigányokban például az okoz értelmezési vitákat, hogy eldönthetetlen (s Arany sem nyi8

9
10

Arany János Toldy Ferencnek. 1851. április 28.; Gyulai Pálnak 1854. január 21. In: Arany
János Összes Művei. XVI. k. Levelezés II. S. a. r. SÁFRÁN Györgyi. Bp. 1982. (A továbbiakban Arany Lev. II.)
DÁVIDHÁZI Péter: „Mint pap a textust”: az eposzi hitel elmélete. In: D.P.: Hunyt
mesterünk. Arany János kritikusi öröksége. Bp. 1992. 174.
Ld. erről: DÁVIDHÁZI Péter: „Helye van minden sornak, szónak”: a szerkezet megkötésének normája. Uo., 103–111.

5

latkozik róla egyértelműen), mit kellene fő metaszövegnek tekinteni, a szabadságharcot vagy pedig a cigánytörténetről szóló krónikát. Más esetekben pedig, mint
Az elveszett alkotmányban, a Bolond Istókban vagy a Toldi szerelmében nem a fenti értelemben behatárolt módon, hanem szóródásosan működik a főszöveg és metaszöveg
rendszere.
Az elveszett alkotmány a másik két műhöz viszonyítva is a háttérszövegek sokaságával rendelkezik, s e kapcsolódások a legkülönfélébb műfajok, szerzők, időszakaszok,
stílusirányok, tudatvilágok, cselekménymozzanatok felé tartják nyitva a költeményt.
A metaszövegek közül egy sem válik dominánssá, nem sorakoznak fel hierarchikus
rendbe, érvényességük pedig egy-egy szövegintervallumra terjed ki mindössze. A szerkesztetlenség és a lazaság vádja Arany komikus eposzával kapcsolatban elsősorban
ennek a ténynek a sejtelméből ered, s amennyiben igazolható ez a kritika, akkor elsősorban a háttérszövegeket illeti inkább, mint magát a főszöveget. De szerencsére van
néhány olyan szempont, amelyből a vád mellőzhető anélkül, hogy el kellene döntenünk az igazságértékét. Az egyik szempont a műfaji sajátosságokra irányítja a figyelmet, a másik pedig a háttérszövegek csoportosíthatóságának lehetőségére, arra a kérdésre, hogy létezik-e az ötletszerűség látszatát keltő rendezetlenség mögött mégis valamiféle tervszerűség, vagyis rendelkeznek-e a kapcsolt szövegek közös nevezővel, s ha
igen, akkor milyennel.
A satura és a sermo: a főszöveg mint jeligék (textusok) sokasága
Amikor Arany közvetlenül az eredményhirdetés után, 1846. február 22-én levélben
számol be Szilágyi Istvánnak pályázati sikeréről és Az elveszett alkotmány részletes tartalmáról, a szövegszerkezetre vonatkozó bírálatával valósággal megtagadja művét. Arra
hivatkozik, hogy a részletek ugyan jól sikerültek, s valószínűleg ez tévesztette meg
a bírálókat, de „az egész valami elnyúló, s mint egész, kiállhatatlan valami lőn...” „Mindent belé akartam zsúfolni (ön fogja érteni e szalontai kifejezést)”, s emiatt „a jutalmazott mű akármi egyéb, csak víg eposz nem... Sajátságos descriptiok, eredeti ötletek, elmés fordulatok, eleitől végig erős satyra, nevetséges torzalakok, az egészen mindenütt
nagyképű purpureus pannus...”11
Arany úgy látta, műve túllépi a komikus eposz műfaji kereteit (ezzel együtt a komikumnak és az eposzi szerkezetnek a határait), mégpedig a túlságosan erősre sikerült
szatíra következtében. Ilyen értelemben kommentálja a cselekményismertetés során
azt a jelenetet is, amikor Armída és Rák Bende alvilági útra kel: „Armída félre tette
a Kolyi hegyet, mint valamely fedőt, s ott nyílt az alvilág torka. Le mentek. Cerberus,
bünhödő lelkek, boldog szellemek – mind satyra.”(Kiem. H.F.K.)12 A szatírát azonban
Arany itt nem műfaji kategóriaként, hanem a látásmód és a módszer terminusaként
használja. Hasonlóképpen emeli ki a Kisfaludy Társaság bírálói közül Stettner György
is a szatirikus magatartás és hangnem túlsúlyát a szövegben, annak „chamaeleoni
árnyazataival” együtt, „a horatiusi 'ridendo dicere' verumtól fogva egész a Juvenalisi
potentiáig”.13
11
12
13

Arany János Szilágyi Istvánnak, 1846. február 22. In: Arany Lev. I. 29.
uo. 31.
ARANY János Összes Művei II. k. S. a. r. VOINIVICH Géza. Bp. 1951. 223.

6

Sem Aranynál, sem Stettner Györgynél nem történik utalás tehát a szatírára mint
ókori műfajra, noha a kompozíciót illető kételyek ellen éppen ez jelenthette volna
a megfelelő ellenérvet. Annál inkább, mert a szatírának, mint jellegzetesen római műfajnak az egyik legtekintélyesebb szószólója éppen a Stettner által is emlegetett Horatius
volt. A hagyomány szerint ugyanis a szó eredeti alakja, a satura „áldozati vegyestálat”,
„vegyes tölteléket” jelentett, s innen kezdték használni a fogalmat az ötvözött műfajú,
kevert tartalmú és formájú szövegtípusokra – kezdetben irodalom alatti csipkelődésre,
gúnyolódásra, bírálatra. Ebből a helyzetből küzdötte fel magát ez a költeménytípus
a hitelesített műfajok közé, igaz, hogy ekkor már, elsősorban Luciliusnak köszönhetően, hexameteres formában, de magas irodalomként legalizálva is megtartotta a köznapi dolgok megtárgyalására, a csevegésre, a moralizálásra és az elmélkedésre való alkalmasságát. Horatius Lucilius érdemeit emlegetve a Szatírák könyvének 10. darabjában a műfajt „a görögség által nem próbált”, vagyis önálló római találmánynak tekintette, ami azt jelenti, hogy a fogalom alatt nem csupán módszert vagy látásmódot értett, mert akkor nem hallgathatta volna el Menipposz vagy Lukianosz nevét például,
hanem formai sajátosságokat és azt a tényt, hogy a római szatírából elmaradnak vagy
parodiszikusan jelennek meg benne a mitológiai vonatkozások. Horatius egyébként
szatíráiban nem is a műfajparódiai elemeket magában hordozó, de főként társadalmi és
politikai vonatkozású luciliusi invektíva nyomain halad tovább. Saját ironikus-gunyoros, olykor moralizáló vagy elmélkedő csevegéseire, beszélgetéseire ő a sermo kifejezést
használja, szemben a luciliusi vonalat továbbvivő Iuvenalisszal, akinek önjellemzésében a haragosabb, élesebb hangnem hangsúlyozódik: „...tragikus mezt vett a szatíránk
/ s hagyva a műfajnak törvényét, régi határát, / szánkra Sophocles haragja tolul...”14
A horatiusi sermo és a iuvenalisi invektíva látásmódban és hangnemben tér el egymástól, a görög és a római szatíra pedig műfaj tekintetében. Szövegstruktúrájukat tekintve azonban valamennyiüknél közös az a vonás, amelyet Northrop Frye a hatos
beosztású szatíratipológiájában az alacsony normájú szatíránál dezintegráló technikának
nevez, és egyik leggyakoribb eszközeként a késleltetést (horatiusi kifejezéssel a „csevegést”) jelöli meg. Narratív módszerét illetően – írja Frye – „járványként terjed el benne
a tudatosan kósza elkalandozás”, olyannyira, hogy Swift például külön elkalandozást
szentel egyik művében az elkalandozás dicséretének.15
Az elveszett alkotmány többszörösen is megfelel a luciliusi, a horatiusi és a iuvenalisi
műfaj sajátosságainak. Nemcsak a végig erősen szatirikus, olykor a sermo mintájára
csevegő, máskor az invektívába is áthajló hangneme teszi ezt, ráadásul hexameteres
formában, hanem szövegkompozíciós technikája is, melyre pontosan ráillik a Frye által emlegetett dezintegráló szétágazódás. Az Arany szerint is sikerült epizódok és velük párhuzamosan az egymást váltogató kapcsolt szövegek a folyamatos elkalandozás
termékei. A szatíra legkülönfélébb célpontjaihoz a háttérszövegek sokasága kapcsolódik, egyszerre gyakran több is, melyeknek prédikációszerű kifejtése a főszövegben
szükségszerűen elmarad, csak utalás történik rájuk egy-egy szövegegységen belül. A jelige és a prédikáció viszonya itt megfordul: a főszöveg egy-egy szegmentuma működik
textusként, a hozzá kapcsolt, idézett mű pedig „hosszabb szövegként”, kifejtéseként,
magyarázataként az éppen csak jelzésszerű rámutatásnak. Az ilyen jellegű szatíra
14
15

IUVENALIS Sat. VI. Ford. Muraközy Gyula. Vö.: RÓZSA Zoltán: Szatíra és társadalom az
itáliai középkorban és kora reneszánszban. Bp. 1984. 36.
FRYE, Northrop: A kritika anatómiája. Ford. Szili József. Bp. 1998. 199.

7

(a csevegésnek is ez a lényege) jelzések sorozatából áll össze, miközben a háttérszövegek
hálózata, melybe beletartoznak a műhöz kapcsolódó társadalmi, politikai és személyes
viszonyok is, „messze kitágasodik”, mint Armída sokszobás tündérpalotává varázsolt
parasztkunyhója Az elveszett alkotmány második énekének elején.
Kérdés azonban az, hogy ha a szatíra műfajának és dezintegrációs módszerének segítségével ilyen könnyen megnyugtathatók lettek volna Arany János kételyei a szöveg
túlzsúfoltságát illetően (Horatiust annyira szerette és ismerte például, hogy színészkedése idején is magával hordta a kötetét), miért tartotta mégis „elnyúlónak” a művét, és
miért érezte úgy az Erdélyi Jánosnak írt levele szerint, hogy áldozattal tartozik kiengesztelni a komikum megsértett istennőjét? Válaszként azok a változatos műfaji
megnevezések kínálkoznak e kérdésre, melyeket Arany Az elveszett alkotmánnyal és
a hasonló műfajú olvasmányélményeivel kapcsolatosan használt.
A furcsa vitézi versezet és a „komikó-szatíra”
Szilágyi Istvánnak írja Arany, hogy komikus eposzával 1845. július végétől október
végéig, vagyis mindössze három hónap alatt készült el. Augusztus elején, tehát nem
sokkal (feltételezhetően egy-két héttel) a darab megkezdése után levélben érdeklődik
Szilágyitól a Kisfaludy Társaság vígeposzi pályázatáról: „Kérem önt bizodalmasan írja
meg, hogy megy most a kitűzött „furcsa vitézi versezet...” (kiem. H.F.K.), s miután beszámol a nemrég lezajlott bihari tisztújítás visszásságairól, jelzi Szilágyinak, hogy ha
valaha „egy firkát olvasandana »Vadonfy Bertalantól«, abból hozzávethetne” politikai
hitvallásához. Végül ugyanebben a levélben említi, hogy több új angol nyelvű könyvvel szaporodott könyvtára, többek között Byrontól 5, Shakespeare-től 7 kötete van
meg, s ezeket „egészen bírja”, vagyis angol ismereteiben olyan előmenetelt tett, hogy
eredetiben tudja őket olvasni.16
E levélrészlet Az elveszett alkotmány műfaji előképeihez tartalmaz érdekes adatokat.
A „furcsa vitézi versezet” megjelölés Csokonaitól ered, mintha Arany automatikusan
kötötte volna össze a vígeposzi pályázat követelményeit a magyar előzménynek, a Dorottyának illetve a Békaegérharcnak a műfaji modelljével.17 Ezzel szemben a bihari
tisztújítás feldolgozásához, a politikai szatírához tartalmi-tematikus szinten többféle
minta állt rendelkezésére, a 18. századi paszkvillusoktól kezdve Fáy András regényén,
A Bélteky házon át a kortárs művekig, Eötvös József Éljen az egyenlőség! és Nagy Ignác
Tisztújítás című politikai vígjátékáig. A hangnemvegyítés és a pontosan meg nem nevezhető műfaj, a szatirikus-komikus verses elbeszélés miatt ennél is fontosabb volt
számára azonban Gvadányi József, akiről későbbi irodalomtörténetében is kiemeli,

16
17

Arany János Szilágyi Istvánnak. Szalonta, 1845. aug. 1. In: Arany Lev. I. 15–17.
Hogy mindkettőt jó ismerte, arra nemcsak önéletrajza a bizonyíték, mely szerint debreceni
tanárai Csokonai olvasására buzdítják, hanem a Kéki Lajos által felsorolt korai művek
(„zsengék”) is, melyek között a nyomok szerint szép számban akadt komiko-szatirikus darab is. A Békaegérharc mintájára például „Légy-pókcsatát” ír, szatírát szerez a nem ismert
bűnökről, félistenként ábrázol egy vén esperest, Cigánybúcsúztatót mond Csotó Gyuri,
a cigánykovács felett, stb. Vö.: KÉKI Lajos: Arany János pályakezdése. In: Emlékkönyv Beöthy Zsolt születésének hatvanadik fordulójára. Bp. 1908. 324.

8

hogy „ő volt első nálunk, ki komikó-szatírikus műveket írt”.18 Gvadányi kompozíciós
tehetségét nem tartotta nagyra, műveit többször „vizenyősnek”, „terpedőnek” mondja,
a 18. századi szerző tartós népszerűségének rejtélye azonban nem hagyja nyugodni. Az
ötvenes és hatvanas években többször visszatér a kérdésre, nyomába ered a Gvadányiféle elbeszélői módszernek, hitelesítő technikának és műfajnak („Ő nem akart se víg
epost, se víg regényt írni” – mondja róla irodalomtörténeti portréjában), mintha epikai
ideálját ezeknek az eltanulásával és saját kompozíciós eszményének az ötvözésével
gondolná megvalósíthatónak.
A Gvadányi-kérdéssel való folyamatos foglalkozást Az elveszett alkotmány motivikus kapcsolódásai is tükrözik. Az Egy falusi nótárius budai utazása című munkáját
idézi19 például Rák Bendéék tévelygése a viharban és a sártengerben, a bolygó fény,
amely kivezeti őket a sárból, a védegyleti gyűlésen a magyar öltözetről kialakuló vita,
vagy a géci boszorkány emlegetése, de itt már Gaal József 1838-as vígjáték-átiratával,
A peleskei nótáriussal együtt.20 Az alvilág-jelenet is sok mozzanatával kapcsolódik a Nótárius második részéhez, a Pokolba menetelhez, amelyről azóta már kiderült, hogy
nem Gvadányi műve, Arany azonban még annak hitte.21
Arany irodalomtörténetében található meg a szövegszerű bizonyítéka annak is,
hogy olvasta, tehát részleteiben ismerte Gvadányi 1790-es országgyűlési szatíráját,
A mostan folyo Orszag Gyűlésének satyrico criticé való leírását és annak Istenmezei polgár néven megnevezett elbeszélőjét.22 Scheiber Sándor a Bábel-motívum feloldása során
mutatott rá e Gvadányi-szatíra és Arany kapcsolatára. Mindketten említik ugyanis
Hoffmann Lipót Alajos 1790-es Bábel című röpiratát, a magyarok nemzeti túlbuzdulása ellen írt paszkvillusát, amely annak idején országszerte viharos reakciókat váltott
ki. Gvadányi indulatosan szidja művében a röpirat szerzőjét, Arany azonban éppen
csak megemlíti a címét, amint az Idő malma más művekkel együtt ezt is felőrli.
Scheiber Sándor végül nyitva hagyja a kérdést, hogy Arany vajon közvetlenül az eredeti szöveget olvasta, vagy Gvadányi művéből szerzett tudomást róla,23 az azonban bizonyos, hogy az országgyűlési szatíra ismeretének nyoma Az elveszett alkotmány több
más helyén is felfedezhető. Rák Bende nevét például a filológia Beöthy Zsolt Képes
Irodalomtörténete óta Szilágyi István Emlékbeszéd vitézlett Hátrafalvy Bendeguzról
18
19

20

21
22

23

ARANY János: A magyar irodalom története rövid kivonatban. In: Arany János Összes
Művei. X. k. Prózai művek I. S. a. r. Keresztury Mária. Bp. 1962. 505–506.
GVADÁNYI József: Egy falusi nótáriusnak budai utazása, mellyet önnön maga abban esett
viszontagságaival egygyütt az el aludt vérű magyar szivek' fel serkentésére, és múlatságára e'
versekbe foglalt. Pozsonban és Komáromban, 1790.
Gaal vígjátéka olyan népszerű volt a 19. század közepén, hogy az eredeti mű címét is módosította, vagyis ettől kezdve Gvadányi szövege nem egy helyen szintén „A peleskei nótárius”
címmel szerepel.
Vö.: ARANY János: Irodalmi ritkaság. In: Arany János Összes Művei. XI. k. Prózai művek
II. S. a. r. Németh G. Béla. Bp. 1968. 417–419.
A mű teljes címe: A mostan folyo Orszag Gyűlésének satyrico criticé való leírása, a' mellyet
Egy Isten mezején lakó Palócznak színlése alatt írta azon buzgó szívvel bíró Hazafi, a' kinek
pennájából folyt ki a' Falusi Notáriusnak Budára való útazása; ezen Munkáját-is négy sorú
Versekben Hazájának eleibe terjesztette 1790. Esztendőben, Bak Havának 25. Napján.
Lipsiában, 1791.
SCHEIBER Sándor: Az Arany idézte „Bábel tornya”. In: Sch. S.: Folklór és tárgytörténet.
Bp. 1996.

9

című 1842-es szatirikus költeményének címéből eredezteti. Szilágyi műve megvolt
Aranynak, s kétségkívül beletartozik az Arany-szöveg hálózatába, de a „rák” kifejezés
a Gvadányi-féle politikai szatírában az országgyűlésen forrongó kicsinyes viták kritikájaként, hangsúlyos szöveghelyzetben is előfordul. Az Első tzikkelyben például ily módon: „És így szent tüzétül kevés szív gerjedett, / Az Haza dolga is vékonyan terjedett,
/ Ha egy jól szólt, már más ennek nem engedett, / Rák lábon ment minden, 's az Haza
szenvedett.” A Kilentzedik tzikkelyben, ahol Lipót visszautasítja a diploma aláírását,
s újra kell azt szövegezni, ez a rendelet olvasható: „Azon kell hát ennek kézzel lábbal
lenni, / Hogy hamar készen légyen, s nem rák lábon menni...” Egy-egy mozzanat másutt is valószínűsíti a párhuzamot. Az Istenmezei polgár például Pesten, a Só Ház tájékán egy vénasszonyt lát sírni régi szépsége és jelenbéli csúfsága miatt. A tréfás kedvű
palóc azt ígéri neki, hogy megfiatalítja (mint Armídát Arany), s mesét mond neki csodamalmáról, melyben az öregasszonyok „ha magokat meg örlettetik / Mindenike mingyárt iffiá tétetik...” (Hatodik tzikkely). A Harmadik tzikkelyben az országgyűlés alatt
a nemes urak kártyázással űzik el unalmukat, s hatalmas kölcsönöket vesznek fel adósságaik törlesztésére, éppúgy, mint Rák Bende.
Az 1863-as Gvadányi-portré szerint Arany gyenge műnek tartotta az „Istenmezei
polgárt”.24 Műfaji és tematikus szinten viszont ebben is, akárcsak A falusi nótáriusban,
a komikum és a jelen idejű politikai szatíra epikai műfajú összedolgozásának hazai előzményét és hagyományát kereste, olyan törekvést, amellyel Az elveszett alkotmányban
a jelek szerint maga is kísérletezett.
A szatirikus eposz és Byron
Az előző fejezet elején idézett levélrészlet angol könyvekről szóló része friss olvasmányokra, új hatásokra is utal, mégpedig Byron Don Juanjára. Közvetlen bizonyíték nincs arra, hogy Arany éppen ezt a művet már Az elveszett alkotmány előtt olvasta
volna. A darab mottója egy másik Byron-szövegből, a Werner c. drámából származik:
„Oh, thou world! Thou art indeed a melancholy jest” (Rossz tréfa az egész világ), mely
sorok, mint Szörényi László felfejti, a harmincéves háború végén játszódó tragédia,
vagy talán az egész byroni életmű egyetlen magyar szereplőjétől származnak25, s mint
ilyenek, Az elveszett alkotmány szatirikus nézőpontjára vonatkoznak inkább, mint műfajára. A Don Juanból származó betétvers, Az uj görög dalnok magyar fordítását pedig
Az elveszett alkotmány megírása után, 1845. december 4-én küldi el Arany Szilágyi Istvánnak. A közvetett bizonyítékok – Az elveszett alkotmány szövegében található allúziók azonban megengedik azt a feltevést, hogy Arany nemcsak olvasta a Don Juant
a komikus eposz megkezdése előtt, hanem annak hangneme, szerkezete, digressziós és
önreflexiós technikája egy hasonló magyar változattal való kísérletezésre ösztönözte,
legalábbis az első énekek idején. A byroni szöveggel való hangnembeli rokonság a mű
elején ugyanis feltűnőbb, mint a későbbi részletekben. Az elveszett alkotmány mai közléseiben például már nem olvasható az a 34 sor, amely az eredeti kéziratban még benne
volt az első ének első hat sora után, s amely egy ironikus-parodisztikus fohászt tartal24
25

Arany János Összes Művei. XI. k. Prózai Művek 2. S. a. r. NÉMETH G. Béla. Bp. 1968.
494.
SZÖRÉNYI László: Epika és líra Arany életművében. In: SZ. L.: Multaddal valamit kezdeni. Bp. 1989. 164–165.

10

maz – byroni stílusban – a múzsákhoz. Az elbeszélő arra kéri őket, hogy ne hagyják őt
elszunyókálni a saját műve fölött, nehogy úgy járjon, mint Homérosz, kiről „a pletyka
Horác elhírleli fű-fa előtt, ha talál bólintani olykor”.26 Ez a mozzanat a Don Juanban is
benne van: „Homérosz néha alszik – így tanít Horatius – Wordsworth meg néha
éber...” (III. 98.).27
Az első és a második énekben az angol mintához hasonló módon utal Arany a korabeli irodalmi életre („Víg eposzát Pesten soha meg nem huszonötölték / Irni
didascaliát még a szépapja sem értett...”); név szerint vonultatja fel a műben a kortárs
írók némelyikét („Tudniillik, képzeld, kegyes olvasnok, hogy ahol jő – /Úgy hiszem,
e nok-ot itt meg fogja bocsátni Nagy Ignác...”/); önironikus leírását adja az alkotói pozíciónak a később kitörölt első sorokban („Itt vagyok, itt űlök; könyököm tölgy asztalon...”). Az antihős bevezetése is a byroni vanitatum vanitas-szerű értékmegvonás hangulatában történik: „Nemzeteket gyilkolt? vérben fürdött? vagy / Erővel foglalt földeket el... / Vagy népszinmüvet írt... / vagy a tót ujságot izélte Pozsonyban?...”
Vannak azonban konkrétabb motivikus egyezések is: Don Juan anyja, Donna Ínez
például félművelt, sznobizmusában nevetséges nő, akárcsak Rák Bende anyja, akit
Arany éppen a „donna” szóval jellemez: „Már őnála bejött: ő volt falun a prima
donna” (II. 160.). Az apa nélkül maradt Don Juan és Rák Bende európai utazásának
terve is hasonló keretek között jön elő a két műben. Byronnál a mama kétes viszonyából eredő engedékenység és botrány miatt kell a fiúnak sürgősen útra kelnie: „A terve
az, hogy szárazon, vizen / nagy Európát végig beutazza...” (I. 191.); Aranynál az anya
francia barátja javasolja – így meséli Armídának Rák Bende –, „hogy útaznám be
müvelt Európát...” (II. 301.) Végül Don Juan is, Rák Bende is hasonlóan keleti öltözéket kap elrongyolódott ruhája helyébe. Byron hősét a hajótörés után Haidé és szolgálója „uj mundérba tették; / töröknek, avagy (mert papucs meg turbán / s tőr elmaradt)
görögnek öltöztették; / friss, tiszta inget adtak rá legott / s egypár hatalmas, széles bugyogót” (II, 16.). Rák Bendét Armída a hazai történelem keleti vonatkozásaihoz híven,
valódi töröknek öltözteti fel: „Fürdés végivel új deli köntösöket vitetett be: / Attila
dolmányt szép angol posztóbul, iromba / Tág bugyogókat, aranysujtásos azúrszínű
mellényt, / Párizsi nyakkendőt, pitykés fejű szőke topánkát, / Görbe török kardot...”
(II., 76–78.)
A hatodik ének végén még egy, erősen a Don Juan első énekének 118. versszakára
emlékeztető narratív fordulat található. Byron az ének közepén, mintegy lezárva az
aktuális történetet, a rákövetkező eseményeket epilógusként fűzi hozzá: „Itt véget ér
az ének. Mondjam-é el: / Juan az utcán mint inalt, futott?...” Arany ugyanígy fejezi be
Armída és Hábor megsemmisülésének történetét: „Mondjam-e, hogy mielőtt Hábor
beköszöntene, tündér / Hölgye a conservnek Bendét karjába szorítva / Kellemes álomnak szunnyasztá boldog ölébe?...” (VI., 116–118.)
A Byron-párhuzamokból egyéb bizonyítékok híján csupán óvatosan vonhatók le
következtetések. Feltételezésekből viszont többféle is rendelkezésre áll Az elveszett alkotmány műfaját illetően. Ha igaz ugyanis az, amit Arany az 1854-es önéletrajzában állít, miszerint művét „magán időtöltésül”, kezdte írni, s csak időközben szerzett tudomást a Kisfaludy Társaság hasonló irányú hirdetéséről, akkor felmerül a gyanú, hogy
26
27

Arany János Összes Művei. II. k. S. a. r. VOINOVICH Géza. Bp. 1951. 233.
BYRON: Don Juan. ford. Ábrányi Emil. Bp. 1964. (A Világirodalom Klasszikusai.) Az idézetek a továbbiakban ebből a kiadásból származnak.

11

Arany ennek hatására vajon nem változtatott-e menetirányt a darabbal kapcsolatos elképzeléseiben. Előfordulhat ugyanis, hogy eredetileg a byroni szatíra mintájára kezdte
írni, és a komikus eposz felé akkor hajlította el a szöveget, amikor a pályázatban a műfaji követelményt meglátta. Egy másik feltételezés az lehetne, hogy Arany eleve
a byroni „satyricus epos” (így nevezi a Don Juant a Szilágyi Istvánnak írt levelében),
a Gvadányi-féle verses elbeszélés és a Csokonai által képviselt „furcsa vitézi versezet”
hármas modelljét tartotta szem előtt, vagyis megpróbálta összedolgozni a nemzeti szatíra tartalmát és a vígeposzi hagyományt a szubjektív-csevegő, a klasszikus eposzparódiák zártabb szerkezetét feloldó angol mintával. Ebben az esetben – egyelőre konkrétan megfogalmazott program nélkül – valami hasonlót kísérelt volna meg, mint amikor a Rozgonyinéban a skót balladák „vandali módú” imitációját adja, így magyarázva
eljárását Pákh Albertnak: „nem csak az Arthus király, Sir Patrick etc. neveket változtattam meg, nem csak a szépen sántitó trochaeusokat cseréltem fel a kevésbé művészi
népdalformával, nem csak a mese helyett egészen újat költöttem: de ezen felül a scot
élet helyén magyar életet mertem vázolni; utánozva egyedül a ballada menetelét, ezt is
csupán azért, mert népdalaink s egy-két igazán a néptől eredt balladáink folyamával
bámulatosan megegyez; de persze a költeményből semmi illyes ki nem látszik...”28
Az a tény, hogy Arany nem tudja hogyan megnevezni művét, szintén az ötvözési
kísérletezésre enged következtetni. A Szilágyinak írt első levelében „firkának” mondja
készülő darabját; a pályázatra beküldött kísérőlevélben „vizenyős munkának” minősíti
(mint Gvadányi művét), ismét Szilágyinak 1846. februárjában azt panaszolja, a mű
„akár mi egyéb, csak víg eposz nem”; amikor Erdélyi János javításokat kér tőle a közlés előtt, Arany rövid időre rá „ugy nevezett vig eposát” juttatja vissza neki; ugyanakkor Szilágyinak is beszámol róla: „vig eposomat Erdélyi visszaküldte...” 1847. április 2i levelében a legteljesebb a bizonytalansága: „Nem a külforma – vers stb. bánt engem
abban – az bánt, hogy vig epos helyett csak ollynemű alant járó humoristico-satiricoallegorico-comicus valami, millyet ma gombai szaporasággal terem az általam ugynevezett rhaparinum [fércmű] irodalom.”29
Időközben azonban Arany többször is előveszi a szövegét, és kisebb-nagyobb módosításokat végez rajta. Először a Kisfaludy Társaság Évlapjai számára nézi át, 1846.
december végén. Lerövidíti a terjedelmes címet, és kihúz az első énekből 34 sort.
A szövegen más, főként nyelvi-prozódiai javításokat is tesz. Eközben figyelembe veszi
a bírálók megjegyzéseit és javaslatait, de Erdélyinek felpanaszolja a kísérőlevélben,
hogy nem vették észre az elírások szándékoltságát s a bennük rejlő játékot: „prózai
nyelvű, pongyola költeményem kedviért önkénytesen távoztam el a szabályoktól”.30
Arany mentegetőzése (vagy odamondása) megint csak annak a sejtelemnek ad helyet,
hogy a „pongyolaság” illetve „prózaiság” a szatíra (horatiusi-byroni) műfajának megfelelően eredendő jellemzője lett volna a műnek.
Másodszor 1853-ban olvassa újra Az elveszett alkotmányt, amikor az Összes Költemények kiadását készíti elő. Törölni ekkor is töröl belőle, de több helyen új jegyzeteket fűz hozzá, az V. ének alvilág-leírásába pedig három sort betold: „Ixion is vala ott,
kinek ördög törte, keréken, / Hátraszegett derekát: miután e szolga világban / Földi
hatalmak előtt görnyedni előre szokott volt” (365–367. sor). Az Ixion-történetnek
28
29
30

Arany János Pákh Albertnak. 1853. febr. 6. In: Arany Lev. II. 169.
Szilágyi Istvánnak, Arany Lev. I. 78.
Erdélyi Jánosnak, 1846. december 30. Arany Lev. I. 38.

12

a szolgai hajlongásra való átértelmezése (eredetileg Ixion Héra elcsábításáért bűnhődött)
nemcsak a Bach-korszakra való rárímeltetés miatt érdekes, hanem azért is, mert hasonló interpretációja ismét a Don Juanban szerepel, Miltonnal kapcsolatosan, aki Byron
szerint, ha feltámadna sem dalolna „kasztrált agyu Castlereagh-nak”, mert ennek „orációja ... szókeverék, / ... legitim parancs, torz észficamat ..., / Ixion-kerék, mely szikrát
– egy kis baklövést – sem ad” (Ajánlás, 10–13. versszak).
A byroni háttér Arany lírai és epikus költészetében az ötvenes évek során válik intenzívebbé (Katalin, Bolond Istók, Nagyidai cigányok, Évek, ti még jövendő évek
stb.).31 Talán e vállalt, sőt hangsúlyozott rokonságnak tudható be, hogy amikor Arany
1855-ös önéletrajzában újrameséli Az elveszett alkotmány keletkezéstörténetét, már
nem variálja a műfaji megnevezést: „satirai eposnak” mondja, ugyanazzal a terminussal,
amellyel 1845 decemberében a Don Juant megnevezte. Továbbra sem mond le arról,
hogy művének tökéletlenségét emlegesse, de korábbi túlméretezett kételyeit mintha
konkretizálni is igyekezne azzal, hogy nagyrészt a harmadik bíráló, Vörösmarty szigorú ítéletéből eredezteti: „Az aranyakat, mintha lottérián, megnyerém, bírálóim közül egy elismerőleg, egy szinte magasztalólag szólt a műről, de fülemben csak ama
harmadik szó hangzott [Vörösmartyé]: »nyelv, verselés ollyan, mintha irodalmunk
vaskorát élnők«”.32
Az, amit Arany ezután Tompa Mihálynak ír: „Mit használ nekem, ha a Megveszett
alkotmányt megtagadom, kitagadom, miután vaskos könyvben meg van örökítve”,
már nem a megsemmisítés, hanem a ráhagyás, a feltételes legalizálás hangján szól. Ha
megsemmisíteni akarta volna, mint annyi más korai kéziratát, megtehette volna azt
még a Kisfaludy Társaság Évlapjainak megjelenése előtt. S miután Tompának ezt írja,
harmadszor is átjavítja szövegét. Összes Költeményeinek VI. kötetében, 1867-ben
újabb lábjegyzetekkel könnyíti meg az olvasást a leendő olvasó számára.
A kapcsolt szövegek tematikai csoportosíthatóságának kérdése és az allegória
„Nyolc szomorú század szenny-szégyene ül nevemen már” – panaszkodik Hábor
Armídának az első ének 201. sorában, majd néhány sorral lejjebb pontosítja házasságuk életkorát: „A legutóbbi – talán negyven vagy negyvenöt évben / Ébredezék olykor, mind jobban, húzamosabban...”
A nyolcszáz évre való utalás e mondatban azt eredményezi, hogy Hábor és Armída
már az első ének elején allegorikus alakként lép be a műbe, tehát nem az utolsó ének
végén vált át a darab allegóriába, amikor megifjodva, Erély és Lelkesedés néven repülnek be a szentéllyé varázsolt megyei gyűlésterembe.33 A „negyven vagy negyvenöt év”
felpanaszlásának ugyanakkor aktualizáló, kontextusteremtő szerepe van. A fél évszázados közelmúlt beidézésével az 1845-ös bihari tisztújítás mögé a felvilágosodás és a reformkor egész időszakának politikai és társadalmi világa, vele együtt ugyanennek
a néhány évtizednek a nemesi-nemzeti irodalmi vonulata kerül oda háttérként (kapcsolt
31
32
33

Sok adatot közöl ezzel kapcsolatban IMRE László: Byron Don Juanja és a magyar verses regény. Studia Litteraria, Tomus XVIII. Debrecen, 1980. 55–93.
Arany János Gyulai Pálnak, Nagykőrös, 1855. jún. 7. Arany Lev. II. 561.
Így értelmezi ezt például BARTA János, aki a darab végét „mondvacsinált, feladatszerű, allegorikus” befejezésnek látja: Arany János eposzírói pályakezdése (Az elveszett alkotmány).
In: B. J.: Klasszikusok nyomában. Esztétikai és irodalmi tanulmányok. Bp. 1976. 204.

13

szövegrendszerként). Az utalások, allúziók és motívumok egész csoportja vonatkozik
a műben az 1780-as, 90-es évekre, a II. József-i rendeletek nyomán fellángoló nemzeti
ellenállásra, az 1790/91-es országgyűlés belső harcaira, verses (történeti vagy szatirikus)
irodalmára, röp- és gúnyirataira, a 19. század elejének nyelvi, irodalmi és politikai vitáira, a reformországgyűlés körüli visszásságokra és az 1830-as, 40-es évek hazafias,
nemzettudat-szilárdító vagy nemzetnevelő, olykor pedig nacionalista felhangú írásaira
vagy azoknak közhelyszólamaira.
Az összemosódó évszámok egy szerepváltogatós játék körvonalait is kirajzolják.
Az elbeszélő több helyen század eleji költő pozíciójából szólal meg, de előfordul az is,
hogy úgy utal az eseményekre, mintha a századfordulón játszódó történeti művet írna.
A kéziratban például a nyelvi viták korát idéző helyesírással ír le egy sort: „A közel
erdőbenn pedig isten-verte vityilló”, miközben az „erdőbenn” szóhoz a következő lábjegyzetet fűzte: „Még akkor így írának Debreczenben”. Az egyik bíráló nem értette el
a poént, helyesírási hibának nézte a megkettőzött mássalhangzót, mire Arany a nyomtatott változatból az egész jegyzetet kitörölte, s helyreállította az írásmódot. Másutt
maguk a szereplők vonnak párhuzamot az 1845-ös események és az 1790-es évek között, mint például a védegyleti gyűlésen a hazai viseletről elmélkedő Aggdy, aki a néhány évtizeddel korábbi hasonló felbuzdulására hivatkozik: „Ifju korunkban, jól jut
eszembe, mi lelkesedéssel / Terjesztők a magyar szabatú köntöst haza szerte!” (III.,
123–124.)
Ez a szerepjáték Az elveszett alkotmány eredeti, teljes címében a legszembetűnőbb,
amellyel Arany a művet a Kisfaludy Társaság pályázatára felküldte, s amely a századfordulós divathoz igazodva jóval hosszabb volt: Az elveszett alkotmány / azaz /
Maradvári és Tagadófalvi, Tagadi / Rák Bendegúznak / földön, vízen s föld alatt / véghez
vitt / álmélkodásra méltó vitézi tselekedetei; / nem különben / életében és halála után /
rajta megesett / rendkívül való történetei; / mellyeket / az effélékben gyönyörködőknek
kedvekért / először ugyan szép versekben szerzett / Néhai Nemes és Vitézlett / Vadonffy
Bertalan úr; / mostan pedig ez új formában / világ elébe botsátott Egy hazáját igazán szerető magyar nemes. A cím más művekkel is összekapcsolható,34 többek között a nagy
hazudozó, Báró de Mánx történeteivel, vagy Klimius Miklósnak a föld alatti útjáról
szóló népszerű Gulliver-utánzatával,35 de a szerzőség körüli játék szempontjából most
az utolsó eleme érdekes, vagyis az, hogy a nevezett magyar nemes nem szerzőként,
hanem egy kézirat közreadójaként jelenik meg a mű címlapján, akárcsak A falusi nótáriusban. Az eljárás nem ismeretlen a 18. század irodalmában, a Gvadányival való összefüggést azonban a szöveg már kijelölt utalásai valószínűsítik. A megkettőzött szerzőség
ötletét a Kisfaludy Társaság bírálói a jelek szerint nem vették észre, vagy ha igen, akkor sem méltányolták. Úgy jegyzeteltek bele verstani és helyesírási kifogásokat a szövegbe, hogy a 19. század eleji ízlésvilágot, gondolkodásmódot és irodalmi műveltséget
reprezentáló dilettáns költő, Vadonffy Bertalan alakját a valóságos szerző személyével,
irodalmi képzettségével azonosították. Igaz, hogy Arany a szövegen belül később nem
34
35

Vö: SCHEIBER Sándor tanulmányával: Adatok Arany János ifjúkori olvasmányaihoz. In:
SCH. S.: i. m.; BARTA János: Arany János és a XVIII. század. In: B. J.: i. m.
Báró de Mánx' lengyel orsz. confed. generálisnak a' tengeren, és szárazon tett Utazásai és
Tsudálkozásra méltó történetei. Öszve-szedettek... hív unokája által. Pozsonyban és Pesten,
1805., 1809., 1813. stb.; Klimius Miklósnak a' föld alatt való útja. Posony, 1783. In:
GYÖRGY Lajos: A magyar regény előzményei. Bp. 1941. 244., 345–351.

14

erősítette meg kellőképpen a játékot, az 1846-os átdolgozás közben pedig, a cím lerövidítésével el is állt tőle.
18. századi eredetű azonban maga a rövid cím is. Voinovich Géza Az elveszett alkotmány szókapcsolat forrását Miltonnak Az elveszett paradicsomában fedezi fel, melyet Arany ekkor még Bessenyei Sándor 1796-os fordításából ismert.36 Ennél a párhuzamnál is fontosabb adat, hogy az alkotmány kifejezés szintén az évszázad vége felé
keletkezett. Az etimológiai szótár szerint korábban egyetlen egyszer fordul elő,
a Gyöngyösi Szótártöredékben 1560-ban „mív”, vagyis „alkotás” jelentéssel. Jogtudományi értelemben Benyák Bernát piarista tanár, az egyik első felvilágosodás kori nyelvújító használja először az 1770-es évek elején, a „constitutio regni” (az ország alkotmánya) magyarításaként. A kifejezés nem terjedt el azonnal. Sokáig használták a szót eredeti jelentésében, az „építmény, épület, szerkezet” jelölésére. Gvadányi országgyűlési
szatírájában eléggé homályos vonatkozásban kerül elő a kifejezés, amikor a nemesek
a porosz királyhoz írt levél felfedeztetése után szárnyaszegetten olyanok lettek, mint „le
függő szárnyú alkotmányok”.37 A szó 1800 táján jogi terminusként bekerül a tiszti szótárakba, de használata továbbra is bizonytalan marad. Sándor István 1803-as szótárában még „alkotvány” alakban fordul elő, és csak Puky Károly 1830-as Honni TörvénySzótárában rögzül mai formában, az „ország törvényeire” alkalmazva.38 Ballagi 1851-es
szótárában az „alkotmányozni” kifejezés már egyértelműen a törvényalkotásra vonatkozik, A Hármas Kis-Tűkör azonban, Losonczi István 1773-as tankönyvének 1848-iki
kiadása39 a hazai törvényeket sehol sem nevezi „alkotmány”-nak.
Arany szövegén belül kétszer olvasható a kifejezés. Először Rák Bende siratja el az
élettörténetéről szóló elbeszélése kezdetén (II., 107.) a „Keserű próbára jutott magyar
alkotmányt”, vagyis az ősi szokás- és jogrendet reprezentáló megyei világot. Másodszor a védegyleti gyűlésen, az ősiség kérdésének tárgyalásakor láttak a maradi-pártiak „alkotmány-kidülést” és „nemzetsírt” e nemesi jog eltörlésének veszélyében (III.,
234.). Mindkétszer a konzervatív párttal és a nemesi előjogokkal összefüggésben,
a „régi Magyarországra” vonatkozóan kerül elő tehát a kifejezés, címként azonban, tekintve a darab alaptendenciáját, miszerint a tisztújítási és általában a magyarországi táborok harcainak nincs győztese, belejátszik a szó jelentésébe az „építmény”, a „tákolmány” értelmezés lehetősége is: a két allegorikus alak megsemmisülése és újjáéledése
után a Rák Bende-, Hamarfy- és Ingady-képviselte elvekre épülő rend(etlenség) pusztulásra ítéltetik, miközben a régi törvények meg maradnak.
Visszatérve ez utóbbi mozzanat értelmezése céljából Arany műfaji bizonytalanságaihoz, ahhoz a többelemű jellemzéséhez, miszerint a mű „humoristico-satirico-allegorico-comicus valami”, a szatirikus, komikus és allegorikus vonások mögött a „humoristico” terminus felfejtése okoz a legtöbb gondot. Értelmezni lehetne a „komikus”
36
37
38

39

Vö.: Arany Gyulai Pálnak írt önéletrajzi levelével.
GVADÁNYI: A mostan folyo ország gyűlésének... Lipsia, 1791. 29.
Vö.: Szily Kálmán: A magyar nyelvújítás szótára. Bp. 1902.; A magyar nyelv történeti-etimológiai szótára. Szerk. Kiss Lajos és Papp László. I. k. Bp. 1967.; Takáts Sándor: Egy elfeledett nyelvújító. Benyák Bernát. MNyr. XXX. k. 1901. 421–426, 471–476.
Hármas Kis-Tűkör. Melly a Magyar Királyi birodalomnak az Magyar Országnak és hozzá
kapcsolt egyébb részeinek I. Földleírását, II. Mostani polgári állapotját, 's III. a Magyar
Nemzet régi és újabb történetét, tanuló Ifjak számára hiven ábrázolja. 1848-ik évi kiadás.
Pesten.

15

szinonimájaként, az utolsó éneknél mégis felmerül a gyanú, hogy vajon nem a későbbi
jól ismert humor-meghatározás működhetett-e már itt, Az elveszett alkotmány keretein
belül is. A Széptani jegyzetekben a „Vegyes fajok” között Arany felismerhető határokat
von a szatíra, a humor és a komikum között. A komikum eszerint „feltünteti ugyan az
élet fonák oldalait, a gyöngeségeket, hibákat, tökéletlenségeket: de fő célja nem a javítás, csak a gyönyörködtetés; ellenben a szatíra már az erkölcsbíró szerepét is játsza;
kineveti a hibákat, hogy javítson”. A humor a szatírához hasonlóan „csak álarcát viseli
a nevetségesnek. Nevetséges álarcában rejtezett sírás... A humoros író mély fájdalmat
érez a világ romlásán, de nem lévén reménye javítani, kétségbeesetten kacag önmaga és
a világ felett.”40
E humorelmélet, Dávidházi Péter elemzése mentén haladva nem áll ellentétben
a kiengesztelődés, a „művészi kibékülés” normájával. Arany a Hebbel-műről írt bírálatban megengedi, igaz, csak a szabadabb formájú regény számára, hogy egy mű megoldatlan társadalmi kérdéseket vessen fel, de két feltételhez köti: az egyik, hogy „a kiengesztelődés formai, kompozicionális haszna” nélkül tegye ezt, a másik pedig, hogy
a humorban engesztelje ki a világ disszonanciáit, „a nevetésbe rejtett sírás megtisztító
hatása révén”.41
Az elveszett alkotmány VII. énekének azt a jelenetét, amikor Armída és Hábor újjászületve megjelenik a gyűlésteremben, váratlan pozitív fordulatként szokás értelmezni.
Az allegória itt eszerint formailag és kompozicionálisan a „kiengesztelődés normájának”
a beteljesülését képviselné, de éppen olymódon, ahogyan azt Arany később epikus költeményben már nem tudta jóváhagyni. A jelenet figyelmes olvasásával, a csodás szint
egész kontextusának és a szöveg utalásainak a felfejtésével azonban nem a kiengesztelődés tűnik váratlan fordulatnak, hanem annak lehetséges hiánya.
Amikor ugyanis Armída és Hábor ifjú párként berepül az ablakon, a megyei gyűlésterem hasonló varázslattal változik át templommá, mint a mű kezdetén a parasztkunyhó palotává. Armída és Hábor e környezetben nem korábbi nevükön tűnnek fel:
alakváltásukkal együtt névcsere is történik, a nő Lelkesedés, a férfi pedig Erély néven
mutatkozik be a verekedő tömegnek. Mégsem törölhető el ezzel a sima névcserével
a korábbi alakjukkal való azonosságérzet, az az egész mű során igen erősen működő
szuggesztió, hogy Armída illúziókeltő hatalommal rendelkező tündér, boszorkány
vagy varázslónő, Hábor pedig Vörösmarty Zalán futásának egyik szereplőjeként, Tas
fiaként és Lehel testvéreként olyan nevet visel, amelyet Verseghy 1816-os Analyticájának I. kötetében a „háború” szó elvonásából alkot meg.42
Armída származását tekintve is varázserővel rendelkező hősnő Tasso eposzában,
A megszabadított Jeruzsálemben, akit a nagybácsi, a damaszkuszi mágus azért küld a keresztesek táborába, hogy egyenetlenséget szítson közöttük. Armída itt bájaival és mágikus erejével, elvarázsolt erdők, ligetek, várak, tavak segítségével a lovagok egész csapatát képes sakkban tartani. Arany, aki Tasso művét ekkor még Tanárky János debreceni teológus és orvos 1805-ös prózai fordításából ismeri, ennek a varázslónőnek az
alakját ötvözi a hazai néphagyománnyal és a népszerű művekből vett boszorkánytör40
41
42

Arany János Összes Művei. X. k. S. a. r. Keresztury Mária. Bp. 1962. 542–543.
DÁVIDHÁZI Péter: i. m. 250.
Vö.: VÖRÖSMARTY Mihály Összes Művei. 4. k. Nagyobb epikai művek I. S. a. r.
Horváth Károly és Martinkó András. Bp. 1963. 392.

16

ténetekkel. Állandó jelzőkét használja rá a „varázs Armída”, „tündér Armída” kifejezést, sőt, itt, a VII. ének templomi jelenetében a „tünödér” szót (VII., 383), amely
– sem korabeli, sem későbbi szótárakban nem lelve nyomát –, éppúgy értelmezhető
pozitív, mint negatív fogalomként.
Armída mellett a garabonciás Hábor is földöntúli hatalommal, természeti elemeknek parancsoló erővel bír. A VII. ének templomjelenetében ő az, aki a magyar hagyományokhoz híven szónoklattal buzdítja a hazafiakat az átváltozásra és megjavulásra,
a nő pedig szimbolikus gesztusokkal, szakrális cselekedetekkel a tett erejét hangsúlyozva, egyetlen szó nélkül egy új vérszerződés megkötésére veszi rá a jelenlévőket.
Ékszereit a hazának ajánlja fel, majd felvágja ereit és vérét a fehér márványoltárra
csorgatja, felidézvén ezzel nemcsak a vérszerződés ősi jelenetét, hanem – az ifjú
szavaival párhuzamosan („S adtok vért – ha kiván a közös haza – életet adtok”. VII.,
381.) – a Mária Terézia nevéhez fűződő „Vitam et sangvinem” jelszót is.
A lelkesedő hazafiak ezt követő eskütételének pátoszát is apró jelek, gyanakvást
keltő mozzanatok zavarják. Elsőnek Lánghy ugrik fel helyéről, az a szereplő, aki a két
tábor között aránylag a legpozitívabb alakja a megyei társaságnak. Arany kétszer is egy
eszményi hazafihoz méltó, noha megfontoltságot nélkülöző terv pártfogójaként szólaltatja meg az adózásnak és a kormány felelősségre vonásának témakörében. De neki is,
mint a mű minden más szereplőjének, beszélő neve van. Az azonnali reakció, a hirtelen fellángolás nemcsak a „lelkesedés”, hanem a jól ismert „szalmaláng” asszociációját is
felkelti nevével kapcsolatban. Ha képszerűen gondolkodunk, nem egyértelműen patetikus a hang akkor sem, amikor Lánghy mélyen fölhasítja karját, „Messze lövellő vért
hintve a szent emeletre”.
A fenségesnek induló látvány hirtelen eltűnésébe, elenyésztébe nem a fentihez hasonló groteszk, hanem az elégikus hangnem vegyül. „Oszlopok ívbolt és oltár mind
odalőnek, / A terem összeszorult, mint volt azelőtt...” A fellengő szél által elhajtott
felhők metaforájával kísérve a leírás a jelenet pillanatnyi látomásszerűségét emeli ki,
mely után nem történik semmi: „a gyülés még folyvást szótlan, eloszlott”.
A pozitív fordulat lehetőségének felvillantása a 18. századi irodalom kedvelt formakeretei között, allegória segítségével történik meg. A főnix-mítosz, amelyre Armída
és Hábor megifjodásának története utal, a felvilágosodás kori nemzeti megújhodásprogramok egyik leggyakoribb mitológiai párhuzama. Szerepel Etédi Sós Márton
Arany által is ismert verses elbeszélésében, a Magyar Gyászban: „Vajha romlott Hazánk
olly bóldog lehetne, / Hogy Fénix módjára ismét fel-kelhetne...”43 A kifejezés címként
is előfordul Gyöngyösi Istvánnál (Poraiból megélemedett Phoenix vagy Kemény János
emlékezete) és Decsy Sámuel Pannóniai Fénikszében.44 Aranynál azonban ez az allegória, felhangjai révén nem annyira egy leendő nemzeti felvirágzás utópiájaként működik, mint annak idején, hanem tünékeny, átfutó nosztalgiájaként egy ötven évvel korábbi bizodalomnak a jövő iránt.

43

44

ETÉDI SÓS Márton: Magyar Gyász; vagy-is Második Lajos magyar királynak a' Mohátsi
mezőn történt veszedelme. Mellyet gyenge tehetsége szerént Versekben kíván szedni egy
Nemzete romlását kesergő Nemes Magyar E. S. M. Pesten, 1792.
D. DECSY Sámuel: Pannóniai Féniksz avagy hamvából fel-támadott Magyar Nyelv mellyet
írt D. Decsy Sámuel. Bétsben 1790.

17

A humor mint szerkezetformáló elv
Armída és Hábor nyolcszáz éves házasságának első énekbeli felemlítése olyan
azonnali beazonosításra csábít, miszerint a csodás szint szereplőit Magyarország megszemélyesítőinek kellene tekinteni. Háttérszövegként megerősítene egy ilyen értelmezést Berzsenyi Magyarokhoz írt nemzeti ódája („Nyolc századoknak vérzivatarja köztt
/ Rongált Budának tornyai állanak...”). A 206. sorban emlegetett „puha korcsosodás”
ugyanennek a retorikának a tartozéka, és Armída vénasszony-alakja is megfelel az elöregedett nemzet felvilágosodás kori metaforikájának („Mi a magyar most? – Rút
sybaríta váz. / Letépte fényes nemzeti bélyegét...”). Hábor szemrehányásaiból azonban
hamarosan kiderül, hogy a beazonosítás nem egészen működik, mert Armída csúfsága
látszólagos dolog: bárki más előtt képes ifjú és vonzó hölgynek látszani, csak férje nem
tudja őt már szépnek látni. A kérdés tehát, hogy a baj Hábor látásában vagy Armída
természetes állapotában rejlik-e, nem dől el, viszont alkalmas arra, hogy kettejük házassági problémája a mű kerettörténeteként lépjen elő, melynek megoldására a földi
szintet, a politikai pártharcok szereplőit használják fel eszközül (megfiatalodásukat
Rák Bende vére teszi lehetővé).
Tovább csökken a beazonosítás lehetősége az alvilági jelenetben, ahol Armída és
Bende újabb nyolcszáz éves nőalakkal, a gyermekei miatt síró anyával találkoznak. Magyarországnak mint „anyának” az általánosan elterjedt képzetéhez számos 18–19. századi szöveg sorolható fel bizonyítékul. Némelyikük közvetlenül is kapcsolódhat
Arany szövegéhez. Verseghy 1790-es allegóriájában, A Magyar Hazának anyai Szózattyában Az Ország napjára készülő Magyarokhoz a hazát megszemélyesítő, sebeitől
vérző, nyolcszáz éve szenvedő anya mond beszédet az országgyűlésre készülő rendekhez.45 Pálóczi Horváth Ádámnak egy ugyancsak 1790-es versében Magyarország özvegy asszonyként szerepel.46
Aranynál az anya alakja a 18. századi szövegekkel ellentétben nemcsak hogy az alvilágban tűnik fel, hanem a hozzá kapcsolódó jelenetből – az anya-gyermek és a nemzet-nemzetiség párhuzam disszonanciájából is – kétes értékelés árad: „Édesanyát láttak,
környezvét durva fiaktól / S lányoktól. Magyarul szólott hozzájuk az édes / Jó anya;
ám a fiúk, lányok gőggel felelének / Németül és tótul, rácul, fransz nyelven, oláhul /
És oroszúl, görögűl, örményűl, végre cigányúl; / S minthogy az édesanyát nem tudták
arra beszélni, / Hogy szóljon velök úgy, mint ők szeretik, s anyanyelvét / Hagyja feledségben: nekiálltak csípni, harapni...” (V., 380–387.) Ez az egyetlen olyan rész a darabban, amelyet Arany a magyarság közjogi helyzetére és nemzetiségi kérdéseire vonatkozóan bent hagyott a műben. A németek nyelvéről írt lábjegyzetet már a kéziratból kitörölte (I., 47. sor után), a horvátok zendüléséről szóló magyarázatot (III., 217.
sor után) pedig az Évlapokból húzta ki, megtagadva ezzel művében a politikai pártoktól a külső körülményekből levezetett nemzeti önsajnálat lehetőségét.
Miután így kiderül, hogy Armída és Hábor nem Magyarország, de nem is a politikai pártok allegóriájaként viselkednek, mert éppen a halandóknak kell megoldaniuk az
ő házassági problémájukat, légüres tér áll be az értelmezési lehetőségekben egészen az
45
46

In: VERSEGHY Ferenc kisebb költeményei. Kiadják Császár Elemér és Madarász Flóris.
Bp. 1910.
PÁLÓCZI HORVÁH Ádám: Minden szentek napján 1790. az özvegy asszony, Magyar ország, Palatinusról gondolkozik. Pozsonban, 1790.

18

utolsó, főnix-szerű újjáéledés jelenetéig. Ebben a szabad térben történnek velük a Csokonai Dorottyájára, a hazai széphistóriákra, köztük a Fortunatusra,47 a néphagyományra, Shakespeare Szentivánéji álmának Oberonjára és Titániájára, A windsori víg
nők ligetjelenetére, a Vörösmarty Zalán futásának, Vergilius, Homérosz és Tasso eposzának paródiájára utaló komikus események. De eközben derül ki az is, hogy Armída
és Hábor csupán a mű középszintjét képviselik, s hogy mindkettejük fölött van egy-egy
felettes hatalom. Hecaté és a Sorsisten szintje azonban ugyanúgy megosztott, mint az
alsóbb világok. Amikor egymás ellen tanácsolják Armídát és Hábort, nem tudják,
hogy a megsemmisülés újjáéledéssel jár majd, vagy ha tudják is, a dolog nem tőlük
függ. A szerkezet ívének csúcspontján ugyanis egy olyan istenség ül, akinek hatalma –
a műben egyedülállóan – az egész nemzetre kiterjed, viszont az összes lenti és fenti szereplő számára ismeretlen és kiszámíthatatlan lény. Még a Sorsisten is csak közvetetten,
működésének hatásából ismeri: az ő öles könyveiből olvasván utólag a dolgokat és jelenségeket, csúsznak le azok a pusztulásban mindent kiegyenlítő malomba. A kiszámíthatatlanságban is az elmúlás bizonyosságát képviselő barlangisten mint végső princípium a mű „nevetésbe rejtező sírásának” eredendő forrását jelenti, és egyben feloldja
az Armída és Hábor szerepében rejtező allegóriát. A pusztulásban is állandó megújulásra, alak- és névcserére, újra és újra hatásos tömegvonzó erő kifejtésére csak olyan
„földi salak nélküli szellemlény” képes, amit allegória nélkül leginkább az eszme fogalmával lehetne megnevezni.
Amikor Arany 1853. december 16-án újraolvassa művét, a Sorsisten gőzmalmáról
szóló sorok mellé ezt a hexametert írja oda: „Ostoba Kauderwelsch! ez az öt sor jó az
egészben.” Önéletrajzában úgy értelmezi a megjegyzetelt sorokat, hogy azok a saját
művével való elégedetlenségére vonatkoznak. A malom garatján ugyanis más népszerű
művekkel, „piszoktele firkákkal”, röpiratokkal, Mátyási, Kovács, Édös-Gergöly műveivel, és a Kazinczy elleni gúnyirattal együtt Az elveszett alkotmány első öt éneke is
lecsúszik. Visszatekintve azonban a mű bizonytalan és félénk, de határozottan kivehető legalizálási törekvéseire az ötvenes és a hatvanas években, elképzelhető, hogy
más jelentése is volt a lapszéli hexameternek. Talán éppen ennél az újraolvasásánál fedezte fel Arany a maga számára is a szintek hierarchikusan épülő szerkezetét, a gőzmalom mögött rejlő barlangisten princípiumában a főszövegnek is, a háttérszövegeknek is az egységes kompozícióba való elrendezettségét.
Epilógus: Vörösmarty és Arany
Amikor Arany az eposzi hitelről szóló elméletében a „téglából és a mészből”, vagyis készen kapott elemekből való építkezésre céloz, akkor, az ötvenes években az már
elsősorban a „nép tudalmában” élő mondára vonatkozik48. A népi-mondai hagyomány
működik fő háttérszövegként már közvetlenül Az elveszett alkotmány után a Toldiban,
a Rózsa és Ibolyát pedig azért tartotta egyik legkedvesebb művének, mert szinte teljesen
a népi hagyományban gyökerezik. Az elveszett alkotmányban is közismert utalásokat
47
48

Vö. HEINRICH Gusztáv: A Fortunatus-mese eredete. EPhK 1907. 503–507.
Arany János Gyulai Pálhoz, 1855. június 7. Arany Lev. II. 563–564. Vö.: S. VARGA Pál:
„...Virgilje lefölebb; de Homérja soha” (Arany János és a „népi tudalom”). Alföld, 1997.
102–119.

19

épít be (ez a szatírának és a műfajparódiának egyébként is alapfeltétele), de a kapcsolt
elemek itt nem annyira a népi, mint inkább a népszerű irodalom és hagyomány ismeretét feltételezik, vagyis olyan tudatvilágra és olvasottságra támaszkodnak, amellyel a korszakban leginkább a nemesi és értelmiségi középréteg rendelkezett. A világirodalmi és
a felvilágosodás kori hazai művek mellett a kapcsolt szövegek között szép számban
akad az 1820-as és 30-as években keletkezett, vagy éppen kortárs darab.
A legjelentősebb mennyiségű utalás ez utóbbi csoportban Vörösmarty műveire történik. A Zalán futása többször szerepel nyelv-, stílus vagy műfajparódia célpontjaként.
Tőle ered például a „Hábor” név, felismerhetők Armída és Hábor történetében a Vörösmarty-féle istenségekkel és tündérekkel kapcsolatos motívumok (a Mátratető mint
a táltosok szálláshelye, a varázssíp, a köddé válás, az allegorikus alakok hasonlósága
stb.). Nem hagyja ki Arany a csupa sz-szel megírt Vörösmarty-sor: „Szép szemedet
szemein szerelembe merülve mulattad” (VI., 744.) paródiáját sem Hábor már idézett
mondatában: „Nyolc szomorú század szenny-szégyene ül nevemen már / (Szép sziszegő sziszegé)...” (I., 201–202.)
A Zalán futása azonban, noha Pázmándi Horváth Endrének is jelent meg időközben honfoglalási eposza, a műfaj hazai példájaként, a negyvenes évekre többé-kevésbé
ismert szövegként és a korszak legtekintélyesebb költőjének alkotásaként érthető módon vált paródia tárgyává. Ezt bizonyítja, hogy például Vasvári Pál, aki ugyanerre
a pályázatra küldte be A szerelmes bajnok című vígeposzát, szintén Vörösmarty-allúziókkal tűzdelte meg azt49, és Petőfinél A helység kalapácsában is bőven akadnak a Zalán futására vonatkozó elemek.
Aranynál Vörösmarty kisebb költeményeiből is beletartozik néhány a háttérszövegek hálózatába. A korai darabok közül a Volt tanítványaimhoz című vers allegorikus
alakjaival, az alvilági anyajelenetnél az Elhagyott anya vagy A színház nemtője című költemény, Armída átalakulásainál Az árvizi hajós szegény öregasszonya, aki Jótétemény
néven változik ifjú tündérré Wesselényi csónakjában.
Külön (és nem érdektelen) elemzést igényelne annak kiderítése, hogy a Kisfaludy
Társaság harmadik bírálójaként Vörösmarty miért nyilatkozott annyira kedvezőtlenül
Az elveszett alkotmányról. Arany mindenesetre még tíz év után is csaknem szó szerint
tudta szavait idézni. De egy apró filológiai tény azt mutatja, hogy a pályamű hatása
Vörösmartyban sem múlt el nyomtalanul. 1846. március 7-én jelent meg (azt nem
tudni, hogy pontosan mikor írta) A’ Sors és a’ magyar ember című verse, melyet Gyulai
Pál humoros allegóriának nevezett. A Sorsisten előtt álldogáló lerongyolódott magyar
nemes alakja és kettejük párbeszéde több helyen Arany művének mozzanataira emlékeztet, ennél is fontosabbak azonban a következő sorok: „Kért... Egy kis reszelt alkotmányt, / És hű jobbágyokat, / Lengyelnek pénzt, Tokajnak / Jó bort, pedig sokat”50 (Kiem. H.F.K.). Az Ezeregyéjszaka fordításában „alkatmány” alakban, „épület”
jelentéssel előfordul a kifejezés51, az „alkotmány” szót azonban Vörösmarty e vers előtt
ritkán – vagy talán egyáltalán nem használta.

49
50
51

Vö.: VASVÁRI Pál: A szerelmes bajnok. Vígeposz. S. a. r. Simor András. Bp. 1996.
VÖRÖSMARTY Mihály Összes Művei. Kisebb költemények III. S. a. r. Tóth Dezső. Bp.
1962. 134.
VÖRÖSMARTY Mihály Összes Művei. 13. K. S. a. r. Solt Andor. Bp. 1974.

20

