A TISZATÁJ DIÁKMELLÉKLETE
2002. MÁRCIUS

82. SZÁM

VADAI ISTVÁN

A kétéltû költõ
Csokonai Vitéz Mihály maga állítja magáról a Lilla
kötet előbeszédében: „Én Ámphibium vagyok.” Azaz
kétéltű. Persze az is kiderül a szövegkörnyezetből,
hogy verstani értelemben gondolja magát annak. Más
értelemben éppenhogy a többéltűség, a formai, műfaji
gazdagság jellemző rá. Írt klasszicista filozófiai költeményt éppúgy, mint szentimentalista prózát, írt rokokó pompájú szerelmes verset éppúgy, mint népies
helyzetdalt. Otthonos volt a drámai, epikai és lírai
műnemben. Folyóiratírással kísérletezett, s amikor
a szükség úgy hozta, tankönyvet írt diákjai számára.
Szinte zavarbaejtően sokszínű költő. Kétéltűnek csakis
abban az értelemben tekinthetjük, ahogyan ő is gondolta. Ez az elemzés verstani módszerekkel közelít
Csokonai egyik közismert verséhez, a Tartózkodó kérelem című rokokó gyöngyszemhez.

Tartózkodó kérelem
A’ hatalmas Szerelemnek
Megemésztő tüze bánt,
Te lehetsz írja sebemnek
Gyönyörű kis Tulipánt!
Szemeid’ szép ragyogása
Eleven hajnali tűz,
Ajakid’ harmatozása
Sok ezer gondot elűz.
Telyesítsd angyali szókkal,
Szeretőd a’ mire kért:
Ezer ambrózia csókkal
Fizetek válaszodért.

CSOKONAI VITÉZ MIHÁLY
(1773–1805)

Súlyos, generációk verstani
felfogását torzító hiba,
hogy a középiskolás
tankönyvek a mai napig
ennél a versnél tanítják
meg a szimultán vers
fogalmát. […]
Tulajdonképpen egyszerű
cáfolni a szimultán vers
babonáját. Elegendő egy
ritmizálási kísérlet…

A költemény középiskolai törzsanyag, rendszerint kívülről megtanulandó szöveg.
A diákoknak kevés gondjuk akad vele, hiszen fülbemászó ritmusa miatt azonnal az
emlékezetükbe vésődik. Szép példája a dallamos, táncos, játékos rokokónak. A vershez
azonban számos hiedelem és babona fűződik. Talán éppen a közismertsége miatt van
forgalomban jónéhány tévedés a költeménnyel kapcsolatban. Ezek közül szeretnék
néhány apró, és egy igencsak súlyos félreértést tisztázni. Az apróbbakhoz sorolhatjuk
a vers címzettjének a kérdését, az ionicus a’ minore feltalálásáról szóló hiedelmet, a súlyos pedig az a tankönyvi anyaggá vált babona, hogy a vers szimultán ritmusú lenne.
Kezdjük az apróbbakkal:
Köztudott, hogy a Tartózkodó kérelem a Lilla című kötetben jelent meg ebben a formájában. Szokás ezek alapján naivan azt gondolni, hogy a szöveg Vajda Juliannához,
Csokonai kedveséhez íródott. Pedig nem így van.
Kézenfekvő úgy elgondolni a Lilla kötet darabjait, mintha azok a Vajda Juliannához fűződő szerelem közvetlen dokumentumai lennének. Kézenfekvő úgy elgondolni
bármelyik költő szerelmes kötetét, mintha az abban szereplő versek a költő életrajzának valós eseményeit rögzítenék. Ez azonban általában nem így van.
Balassi Bálint például Losonczy Annának udvarolt, s azt lehetne hinni, hogy az
Anna-versek sorozata, vagy a Júlia-ciklus elmeséli ennek a szerelemnek a történetét.
Valójában Balassi olyan verseket is beemelt gyűjteményébe, melyek eredetileg Krusith
Ilonához, Bebek Judithoz, Morgai Katához, Csák Borbálához szóltak. Versei közül
nem egynek latin irodalmi mintája van, a költő Angerianust, Marullust, Joannes
Secundust fordított. Vagyis a szerelmes versek egy része eredetileg nem Losonczy Annához szólt, más részük pedig nem is valós élményen alapszik, fordítás, fikció.
Hasonlóképpen van Csokonainál is. A Lilla-szerelem ideje 1797–98, a Lilla kötetet
pedig csak öt évvel később állítja össze a költő. Először 1802. február 20-ai keltezésű
tudósításában ír róla, ez a Magyar Hírmondó március 5-i számában jelenik meg. Vélhetően Kisfaludy Sándor Himfyjének megjelenése ösztönözte a költőt arra, hogy kötetbe szervezze szerelmes verseit. Az Előbeszéd is ezzel a mozzanattal indul, Kisfaludy
kötetéhez méri a sajátját. Talán jelentősebb a Himfy inspirációja, mint a valós szerelmi
élmény megörökítésének a szándéka. Csokonai 1802-1803 táján hozza létre a Lilla kötetkompozícióját. Ekkor veszi fel a gyűjteménybe korábbi verseit, s eközben újabb darabokkal is gyarapítja a ciklust. Fennmaradtak a készülő mű tervezetei, tartalomjegyzékei. Ezekből látható, hogy a Tartózkodó kérelem az első tervezetben még nem is
szerepel.
Vagyis a Lilla darabjai nem köthetőek egyszerűen az életrajzi tényekhez, nem egyszerűen a Vajda Juliannához fűződő kapcsolat dokumentumai. Számos vers későbbi
keletkezésű, mint a Lilla-szerelem. Sőt, még azoknál a verseknél sem lehetünk bizonyosak a címzettben, melyek ebben az időszakban keletkeztek. Csokonai egész csokor
verset írt egy Rozália nevű kedveshez. A Róza-versek mögött egyes kutatók Földi János feleségét, Weszprémi Rozáliát sejtették, ma inkább egy ismeretlen nőt szokás címzettként elgondolni. A Lilla-ciklus több darabja ezek közül a versek közül való. Eszerint kell értenünk a Reményhez utolsó két sorát is:
Kedv! Remények! LILLÁK!
Isten véletek!!!

2

A Lillák többes száma mutatja, hogy nem egyetlen szerelemtől vesz búcsút a költő,
hanem minden szerelemtől. A lemondás azáltal válik általánossá, hogy nem konkrétan
vonatkozik egyetlen címzettre. Beleérthető minden korábbi szerelem, sőt minden elképzelhető szerelem.
A Tartózkodó kérelem pontos keletkezési idejét nem tudjuk, legelőször 1797-ben
szerepel a költemény egy címjegyzéken. Nincs okunk arra, hogy korábbra datáljuk.
Arra azonban van okunk, hogy ezt az 1797-es változatot megkülönböztessük a vers
későbbi kidolgozásától.
Csokonai eredetileg az Egy Tulipánthoz címmel írta meg a költeményt. Ez a változat az Ódák első könyvének 13. darabjaként jelent meg. Az a tény, hogy a Lilla első
tervezetében még nincs nyoma a Tartózkodó kérelemnek, majd amikor a második tervezetben felbukkan, az egy korábbi vers átdolgozása, arra mutat, hogy a költő eredetileg nem a Lilla kötetbe szánta a verset. Vélhetően nem Lilla az eredeti címzett sem, talán ezt a darabot is az a Rozália ihlette, akihez a Csókok című Csokonai-mű szól. Az,
hogy a csók alapmotívuma a versnek, ezt látszik alátámasztani.
Az Egy Tulipánthoz szövegét érdemes összevetnünk a Tartózkodó kérelem szövegével. Csak néhány ponton különböznek, ez a néhány szó azonban egyáltalán nem néhány apróság:

Egy Tulipánthoz

Tartózkodó kérelem

A’ hatalmas Szerelemnek
Megemésztő tüze bánt:
Te vagy orvossa sebemnek
Gyönyörű kis Tulipánt!

A’ hatalmas Szerelemnek
Megemésztő tüze bánt:
Te lehetsz írja sebemnek
Gyönyörű kis Tulipánt!

Szemeid’ szép ragyogása
Lobogó hajnali tűz;
Ajakid’ harmatozása
Sok ezer gondot elűz.

Szemeid’ szép ragyogása
Eleven hajnali tűz;
Ajakid’ harmatozása
Sok ezer gondot elűz.

Telyesítsd angyali szókkal,
Szeretőd a’ mire kért;
Ezer ambrózia csókkal
Fizetek csókjaidért.

Telyesítsd angyali szókkal,
Szeretőd a’ mire kért;
Ezer ambrózia csókkal
Fizetek válaszodért.

Látható, hogy négy szövegeltérés különbözteti meg a verseket. Az első a legjelentősebb. Ha azonos lenne a két cím, csak arról beszélhetnénk, hogy a szövegnek variánsa
van, vagy arról, hogy a költő javított a szövegen. Az új cím azonban meggátolja, hogy
a változtatásokat beépítsük a régi szövegbe. Az új cím új műalkotás létrejöttét jelenti
be. Ezt csak erősíti az a tény, hogy az Egy Tulipánthoz az Ódák című gyűjteménybe
kerül be, a Tartózkodó kérelem pedig a Lilla ciklus része lesz. A két szövegállapot tehát
egyidejűleg létezik, mindkettő érvényes, noha időrendjük tisztázott.
Az Egy Tulipánthoz cím a virág-versek közé sorolja a költeményt. Olyan cím, mint
A Rózsabimbóhoz, vagy Az eleven rózsához. A virág-metafora a szeretett nő kedveskedő
megszólítása. A rózsa gyakoribb motívum az európai szentimentalista költészetben,
s Csokonainál is (talán a Róza – Rózsa névátvitel miatt). A tulipánt népies hatású (a tu-

3

lipános láda jut az eszünkbe róla), én azt gondolom, hogy a verset indító rímötlet (tulipánt – bánt) miatt került a szövegbe. A módosított cím jelzős szerkezete bonyolultabb.
Bejelenti, hogy a vers kérés, de udvarias, szerény, tartózkodó. Hasonlóan árnyalt megfogalmazású cím például az Esdeklő bíztatás. Az első cím egyszerűen megnevezi a címzettet, a második megnevezi a vers célját.
A harmadik sor változtatása szintén erőteljesen módosít a költeményen. Az első
alak jelen idejű, kijelentő módú: ugyan a Szerelem éget, de jelen van a kedves, aki enyhíti a fájdalmat. A második alak feltételes módú, és ennélfogva jövőidejű szemléletű:
A Szerelem éget, de nem bizonyos az enyhülés. A leány lehet gyógyír, de csak ha teljesíti
a kérelmet. A második megoldás logikusan illeszkedik a megváltozott címhez. Ha
a vers célja a kérés, akkor nem ábrázolhat az első strófa már megkapott enyhülést. A lehetsz igealak kapcsolódik a harmadik strófában megfogalmazott teljesítsd igéhez: ha
a kedves hajlik az esdeklésre, akkor lesz a szerelmes férfi orvossága.
Későbbi, verstani fejtegetéseinket érinti, ezért érdemel figyelmet az a mozzanat,
hogy a harmadik sor nem felező 8-as, nem 4+4 ütemezésű. Mivel éppen ezen a helyen
változik a költemény szövege, le kell szögeznünk, hogy Csokonai nem korrigálja az
első változat „döccenését”. Az időmértékes ritmus mindkét változatban hibátlan, ám
a mai olvasó számára elfogadhatóbb a második változat, hiszen az orvossa alakot ma
már orvosa alakban írjuk, és ejtjük.
Az Egy Tulipánthoz legkorábbi kéziratán a 6. sorban még Gyönyörű hajnali tűz áll.
Vagy az történt, hogy az első fogalmazvány szóismétlését küszöbölte ki később
a költő, vagy a 4. sor szavát tévedésből ismételte meg ezen a kéziraton. A lobogó hajnali
tűz és az eleven hajnali tűz kisebb jelentőségű változtatásnak tűnik. Mindkét sor azt fejezi ki, hogy a kedves pillantása tűzként perzsel, ez okozza a férfi kínjait. Meglepő
mozzanat, hogy ez a tűz nem konkrét, lángokkal égő, hanem hajnali. Mintha a kelő
nap fénye égetné a költőt. A nap fénye persze inkább eleven, mint lobogó. Gondolhatunk arra is, hogy a lobogás csupán kísérőjelensége a lángnak, az eleven jelző pedig a régiségben gyakran kapcsolódik a parázshoz, szénhez. Az eleven szén, eleven parázs azt jelenti, hogy még éget, vagyis hőfokot fejez ki. Ez jobban illeszkedik kínt okozó tűz
képzetéhez, mint a lobogás. Ha a vers eredeti szövege valóban az volt, hogy gyönyörű
hajnali tűz, akkor szabályos jelentésfejlődést figyelhetünk meg: gyönyörű – lobogó – eleven; más szavakkal: szép – dinamikus – fájdalmas.
A költemény utolsó sora ismét erőteljesen módosul. Az első változatban a vers
megoldása: csókra csók. Költői közhely, toposz, de szentimentális költeményben teljesen helyénvaló. Az ezer ambrózia csókról Catullus Éljünk Lesbia című verse juthat
eszünkbe:
Adj hát csókokat, ezret, újra százat,
aztán újra csak ezret, újra százat,
s még, még, újra csak ezret, újra százat.
Aztán majd, ha sok ezreket cseréltünk,
számuk összezavarjuk, elfelejtjük.
(Devecseri Gábor fordítása)
Arról a mozzanatról pedig, hogy a jutalmul kapott csókért csók a jutalom, Shakespeare Romeo és Júliája:

4

ROMEO: Ne mozdulj hát, míg hálát mond ez ajk
(megcsókolja)
Szent ajkadtól megtisztul vétkes ajkam.
JÚLIA:

De ajkamon van akkor most a vétked!

ROMEO: Ó, ajkam édes vétke! – Ott ne hagyjam:
Add vissza hát!
(Mészöly Dezső fordítása)
De nem kell ilyen messzire mennünk jutalmul adott csókért. Csokonai így kezdi
a Melyik a legjobb csók? című írását: „Madame! azt kérdezed tőlem, melyik a legjobb
csók? S ha megfejtem ez édes kérdést, fogadod, hogy jutalmúl ezt a legjobb csókot
ajánlod énnékem?”
A Tartózkodó kérelem tartózkodóbban fogalmaz. Nem mondja meg, hogy mit kért
a férfi. A jutalom ugyanaz az ezer ambrózia csók, de csak sejteni lehet, hogy a kérés is
csókra irányult. Feltételezhetünk más kérést is, csak annyi információnk van, hogy
a kedves angyali szókkal teljesítheti. Ekkor a válasz tényleges szóbeli választ jelenthet,
talán boldogító igent, talán beleegyezést. Az első változat konkrét csókkérés, a második sejtelmesebb, több értelmezést is megenged.
Összefoglalva: az Egy Tulipánthoz a címzettet nevezi meg, beteljesült, statikus állapotot rögzít, a szokványos csókra csók a válasz fordulattal zárul; a Tartózkodó kérelem
a vers célját, a kérést nevezi meg, a kínzó, be nem teljesült várakozás állapotát mutatja
be, burkolt célzással fejeződik be. Ezek alapján elfogadhatjuk, hogy a két vers nem
egyszerű szövegváltozata egymásnak, hanem az új cím új műalkotást jelöl.
Szokásos apró tévedése tankönyveinknek, hogy a vers költői eszközeinek felsorolásakor az első versszakban található ellentétet említik: Hatalmas Szerelem – kis Tulipánt.
Ha nem tévedek, itt a hatalmas jelző nem a Szerelem nagyságára, terjedelmére vonatkozik, hanem arra, hogy hatalommal bír. A Szerelem allagorikus alakként jelenik meg
a versben, ezt jelzi a nagybetűs szókezdet. Szokásos eszköze ez Csokonainak, ugyanígy
szólítja meg a Reménységet is. Ha a lelkében dúló szerelemről írna, az lehetne nagy méretű, ám a megszemélyesített alak nem azért kínzó, mert a költő fölé tornyosul. Hanem mert a hatalmában tartja. Ugyanígy említ A szökevény Ámor című versében Csokonai hatalmas Ámort. Nem ritka szóhasználat ez, idézzük például Balassi Bálintot, az
58. verset, az Ó, nagy kerek kék ég... kezdetű versében így ír (10-11. strófa):
Szívem is ekképpen Julia szenében magát örömest fűti.
Hatalmas szemei, haragos beszédi éngem noha vesztenek,
De minden szépségnél, minden szerelemnél mégis inkább tetszenek,
Szintén Balassi-vers juthat az eszünkbe a Te vagy orvossa sebemnek vagy Te lehetsz
írja sebemnek fordulatról is. Az erdélyi asszony kezéről című versben azt olvashatjuk:
Ha szinte érdemem nincs is arra nekem, hogy ő engem szeressen,
Csak áldott kezével, mint szép ereklyével engem mint kórt illessen.

5

Nem csupán a megemésztő tűz számít költői közhelynek. Az is topikus, hogy a férfi
belebetegszik a szerelembe, s kóros állapotából csakis kedvese gyógyíthatja ki.
Mindezek után térjünk rá a Tartózkodó kérelem kapcsán felvetődő verstani kérdésekre. Kezdjük talán ott, hogy a költemény legfeltűnőbb ritmikai eszköze az ionicus
a’ minore, az a ritka időmértékes versláb, ami felejthetetlenül dallamossá teszi a költeményt. Több középiskolai tankönyv tévesen azt állítja, hogy ezt a verslábat Csokonai
honosította meg nálunk. Igaz ugyan, hogy a középiskolás anyagban szereplő költők
közül nála találkozunk először ilyen lábbal (később pedig majd Weöres Sándornál), ám
a szakirodalom már régen tisztázta a kérdést. Földi János, Csokonai mestere viheti el
a pálmát Enyim Juliska című versével:

Enyim Juliska
Örömömnek gyönyörű hajnala tetszik!
Jegyesem már, kit akartam Juliánnám!
Jegyesem már Juliannám! – örömöm’ hajnala tetszik!
Ha Juliskám maga szívébe vesz’ engem,
Nem irígylem sem ama’ Gracchusok’ Anyját,
Sem ama’ Trójai Hertzeg piperézett Helenáját.
Az Apollóm’ ’s Eratóm’ karjai közzűl
Megyek immár Julisom’ karjai közzé,
Julisom karjai közzűl meg’ azok’ karjai közzé.
Te vagy immár bizodalmam! Te reményem!
Te maradj tárgya szerelmemnek örökre
Juli kintsem! Juli szépem! Juli díszem! Juli fényem!
Érdekes fintora a sorsnak, hogy Csokonai szerelmét éppen Juliannának hívták, az
Egy Tulipánthoz című vers pedig talán Rozáliához szól, ahogyan Földi feleségét hívták.
Meg kell azonban jegyezni, hogy a versek ihletői nem Vajda Julianna és Weszprémi
Rozália voltak.
Földi János költeményein túl arról is nevezetes, hogy A magyar verscsinálásról írott
műve a kor legalaposabb verstani munkájának számít. Csokonai A magyar prosodiáról
címmel készít verstani jegyzeteket, s ebben Földiéhez nagyon hasonló nézeteket vall.
Hasonló értelemben használják a kétszeres vers fogalmát is. Erről a leghelyesebb magát
Csokonait idézni. A Lilla előbeszédje így fogalmaz:
„Itt van hellye, hogy a magam verseinek külsőjéről is egyet kettőt szóljak. – Van
egy felekezet Litteratorink közzűl, kik semmi mértéket a versbe eltűrni vagy tűretni
nem akarnak, ha csak az a görög metrum szerént nincs csinálva: ellenben a másik rész
a legszebb szerzeményeket se állhatja ki, ha csak azokban minden sor végin szerencséje
nincs hallani a rosszúl úgy nevezett Cadenciát. Én Ámphibium vagyok. Azt tartom
hogy az elsőbb fél nagyon is sokra ment; ez pedig nagyon is kevésre. Nem láthatom által, miért lehetne a Magyar Nyelvnek gyalázatjára az, hogy mind a régi dicsősségesen
elhúnyt Világnak, mind a mai felette igen csínos Európának, mértékét, hármóniáját és

6

ízlését egyedül ő, aki követheti? Én a mértékre vett versnemekben is gyönyörködöm;
de a Cadenciások is, ha egyéb aránt numerósusok, sokat érzek ollyat, a mi jólesik. [...]
– Én, részemről, mind a két ízlésnek érzője vagyok, és barátja. Írtam is és írok mind
a két féle versnemekben; és csak arra vígyázok, hogy mind a lábakra szedett verseim,
mind a Cádenciások, a magok nemekben, jól zengjenek, tudván azt, hogy a numerustalan Hexameter vagy Sapphicus csak ugyan útálatosabb a jó hangzású kádenciás
versnél.
Négy féle versnem fordúl elő az én Lillámban. 1. Görögszabású versek, kádencia
nélkül, p. o. Sapphicus XLIVdik Dal. Anacreoni, XXXIII. 2., Görögszabásúak kadenciával, p. o. Anapesticus, IV: Trochaikus, VII. Iambicus, XXXVI. Trochaiko-jambicus,
XLIII. 3., Németes módú mértékesek kádenciával, p. o. Iambicus, XIV. Trochaikus,
XVI. 4., Mérték nélkűl kadenciával, p. o. XVIII., XLVI., s a többi. – Ezek a változtatások még más több módokon is változnak: egyéb aránt az ólvasótól fűgg, hogy érezze,
vagy bennek kedvet találjon.”
Mai szóhasználatra ültetve át Csokonai az időmértékes és rímes versekről beszél.
Néhányan csak az időmértékes költeményt találják szépnek, mások a rímes verseket
kedvelik. Ebben a tekintetben Csokonai kétéltűnek vallja magát. Felismeri, hogy az
ókori görögök által használt időmértékes vers éppúgy megszólaltatható magyarul,
mint az Európában kedvelt időmértékes formák (jambikus és trochaikus lejtésű rímes
költemények). A Lilla versformáinak áttekintéséből méginkább kitetszik, hogy milyen
verselési típusokat különböztetett meg:
1. klasszikus időmértékes vers rím nélkül
2. klasszikus időmértékes vers rímmel
3. modern időmértékes vers rímmel
4. nem időmértékes vers rímmel
A verstani bonyodalmakat az okozza, hogy az ütemes-hangsúlyos vers elméletét
majd csak Arany János fogja kifejteni A magyar nemzeti versidomról szóló tanulmányában. Arany előtt a nem időmértékes formáknak nem volt átfogó elmélete. Ugyan
említi Földi is, tárgyalja Csokonai is a különböző szótagszámú rímes sorokat, de nem
foglalkoznak a hangsúllyal, amit később a verstan az ütem fő alkotó elemének tekint.
Ezért aztán Csokonai is csak annyit tart szükségesnek megjegyezni, hogy a Cadentiás,
vagyis rímes költeménynek numerosusnak kell lennie. Ami jelentheti azt is, hogy ritmusosnak kell lennie, de talán úgy is érthetjük, hogy szótagszámlálást ír elő.
A régi magyar vers természetesen használja a nem időmértékes verselést. Ezt ma a
legtöbben ütemes-hangsúlyos verselésnek tartják. Annyi bizonyos, hogy a 16. században megszilárdulnak a verssorok szótagszámai, és kötött szótagszámú sorok és strófák
alakulnak ki. Ezt nevezhetjük szótagszámláló verselésnek. A sorok nagyon gyakran
pontosan ütemekre oszthatóak, tehát már a kezdetektől beszélhetünk hangsúlyosütemes versről, ám nagyon gyakran előfordul az is, hogy a sorok ellenállnak minden
következetes ütemezési kísérletnek. Nincs jól leírt elmélete a 16–17. századi metrikának. Elég csak Zrínyi Miklós Szigeti veszedelmére gondolni, hogy lássuk, mekkora
problémát jelent még a mai szakirodalomnak is, hogy a nem következetesen feleződő
12-est megmagyarázza.
Messzire vezetne, ha most a szótagszámláló verselés megíratlan elméletébe bonyolódnánk. Állapodjunk meg csupán abban, hogy helytelen dolog visszavetíteni Csoko-

7

nai korára az ütemes-hangsúlyos vers fogalmát. Amíg Arany János verstani dolgozata
meg nem születik, szinte csak gyakorlata van az ütemes verselésnek, az elmélet megreked a szótagok számlálásánál. Csak az ütemes vers rímeit veszik észre, ezt tartják
versalkotó tényezőnek. A felvilágosodás korának verstana az időmértékes vers szabályaira, a prozódiára figyelt, és a rímre. Tudták, hogy a rímtelen időmértékes verset
a szótagok rövidsége és hosszúsága teszi verssé, s azt hitték, hogy a nem időmértékes
költeményt a rím teszi verssé.
Ez magyarázza a 4. csoport elnevezését is. Időmérték nélküli, rímes. Csokonai egy
szabályrendszer (az időmértékes) hiányát állapítja meg jellemzőként, s nem a másik
(ütemes, szótagszámláló) jelenlétét, hanem egy tulajdonképpen mellékes tényező, a rím
jelenlétét.
Csokonai igen igényesen rímel. Kerüli az asszonáncot, elutasítja az önrímet. Kazinczyhoz és Földihez hasonlóan ő is megkülönböztet hím- és nőrímet. Hímrímnek
számít az egyszótagú rím, vagy az emelkedő rím ( ∪ – ); nőrímnek nevezzük a kétszótagos ereszkedő rímet ( – ∪ ) és a két hosszú szótagból álló rímet ( – – ). Helyesen
látják, hogy a magyar nyelv időmértékesen egyezteti a rímek lejtését, hímrímre csak
hímrím, nőrímre csak nőrím csendül szépen. Ennek azért van jelentősége, mert ez
a szabály az időmértékes sorok végén is érvényesül. Képzeljünk el egy 10 szótagos jambikus sort:
∪–|∪–|∪–|∪–|∪–
Ennek a végén csakis hímrím állhat, vagy kétszótagos ( ∪ – ), vagy egyszótagos ( – ).
Ha egy vers csupa 10 szótagos jambikus sorból állna, kényszerűen csakis hímrímeket
használhatna. Ezért, hogy minden szó állhasson rímpozícióban, az időmértékes (jambikus és trochaikus) versek sorai váltakozva szoktak páros és páratlan szótagúak lenni.
Csokonai verstana pontosan leírja, hogy a hímrímek és nőrímek váltakoztatásának
milyen módjait ismeri. Figyeljük meg, hogy ebből a szempontból a Tartózkodó kérelem
iskolapéldája a rímek lejtés szerinti és minőség szerinti megkülönböztetésének. A nyolcas sorok végén mindig kétszótagú nőrímet ( – – ) találunk, s ezek kivétel nélkül mindig ragrímek:
szerelemnek – sebemnek
ragyogása – harmatozása
szókkal – csókkal
Ezzel szemben a hetes sorok végén hímrímek bukkannak fel, s ezek mindig tiszta
rímek. Ráadásul Csokonai arra is ügyel, hogy egyszótagú rímhívóra többszótagú szóval feleljen:
bánt – Tulipánt
tűz – elűz
kért – válaszodért
Földi János különösen kedvelte az egyszótagú hímrímeket, de a régi magyar irodalomból is lehet példát hozni. Rimay János a nép – tép – kép – szép – ép; Nyéki Vörös
Mátyás az űz – tűz – bűz – szűz – fűz rímsorozatot használja. Csokonai ügyelt a tisztarímek szófajaira is, a rímpár egyik tagja mindig ige, a másik főnév. Ezt különösen

8

szépnek tartották, s a rímek szófaji különbözőségének igénye egyes verstanokban egészen napjainkig megmaradt.
Nem csoda hát, hogy a verstípusok osztályozásánál fontos mozzanat a rímelés.
Csokonai ennek a mestere, verstani jegyzetében is alaposan taglalja, a metrikai besorolásnál is mérvadónak tartja. Ám a kétéltűség, a rímes és időmértékes formák együttes
kedvelése, sőt együttes alkalmazása sem jelenti azt, hogy ismerte vagy alkalmazta volna
a szimultán verselést. Az, hogy időmértékes formákat rímekkel lát el (2. és 3. csoport)
egyáltalán nem ezt jelenti. A 2. csoportba a klasszikus időmértékes formák (hexameter,
szapphói strófa) tartoznak, rímekkel felékesítve. Ez a leoninus. Rímes hexameterre
szép példa Petőfi verse:
Játszik öreg földünk ifiú sugarával a napnak,
Pajkos enyelgés közt egymásnak csókokat adnak.
A 3. csoportba pedig a rímes jambikus, trochaikus sorok tartoznak, ezt szokás hibásan nyugat-európai verselésnek nevezni. (Azért hibásan, mert Puskin Anyeginje is
ilyen verselésű). A modern időmértékes vers általában rímes, és általában nem szimultán vers.
Súlyos, generációk verstani felfogását torzító hiba, hogy a középiskolás tankönyvek a mai napig ennél a versnél tanítják meg a szimultán vers fogalmát. Szimultánnak
azt a verset nevezzük, mely egyszerre kétféle verselési rendszer szerint is ritmizálható.
Vagyis időmértékes is, és ütemes-hangsúlyos is. Márpedig Csokonai ezt nem állítja
a Lilla előbeszédében. Csak azt, hogy vannak időmértékes és rímes versei is. A rímes
vers fogalma alatt pedig nem kell automatikusan ütemes-hangsúlyosat értenünk.
Tulajdonképpen egyszerű cáfolni a szimultán vers babonáját. Elegendő egy ritmizálási kísérlet. Nézzük meg, hogy vajon engedelmeskedik-e a vers mindkét verselési
rendszernek. Ezt a ritmizálási kísérletet már több mint fél évszázada megtette József
Attila, s érthetetlen, hogy tanulmánytöredéke miért maradt hatástalan.
Sajnos befejezetlen maradt az a verstani tanulmány, amit a Szép szó 1937-es évfolyamában kezdett el. A folyóirat július-augusztusi száma csak az első részt közli. Ebből túl sok minden nem derül ki József Attila verstani nézeteit illetően, legfeljebb anynyi, hogy elutasította a környezetében megfigyelhető ritmizálási gyakorlatot. A nyúlfarknyi szöveg épp az általunk is vizsgált Csokonai-verset használja indító példaként.
A Szép szó tanulmánytöredékét teljes egészében idézzük:

9

Ütem és fogalom
1.
EGY TULIPÁNTHOZ
Van Csokonainak egy verse, ez a címe: Egy tulipánthoz. Mutattam költőnek, kritikusnak, esztétikusnak (egyébként mindenki az), kérve, olvassa föl. Íme:
A hatalmas szerelemnek
Megemésztő tüze bánt,
Te vagy orvosa sebemnek
gyönyörű kis tulipánt.
Szemeid szép ragyogása
Lobogó hajnali tűz,
Ajakid harmatozása
Sok ezer gondot elűz.
Teljesítsd angyali szókkal
Szeretőd amire kért,
Ezer ambrózia csókkal
Fizetek csókjaidért.
Kétféleképpen mondták föl ezt a verset. Kétféle hangsúlyos verselésünk kétféle
szabálya szerint. A legtöbben aszerint a ritmus szerint, amelyet még az iskoláskönyvekből tanultunk, tehát négy szótagos, vagy rövidebb (itt háromszótagú) ütemekre
beosztva a sorokat, minden esetben az ütem első tagját téve nyomatékossá. Így:
,
,
– – – – // – – – –
,
,
– – – – // – – – –
Akik ezt az olvasási módot választották, megjegyezték, rossz helyen van a sormetszet:
Te vagy orvo // sa sebemnek.
Ezek nem is törődtek tovább a verssel s így elkerülte a figyelmüket, hogy az első
szakasz első, második és negyedik sorát, és a második szakasz első sorát kivéve, tehát
tizenkét sor közül nyolcban „rossz helyen van a sormetszet”. Csokonainál.
Mások ösztönükre hallgatva, értelmi tagolódásához igazodva, keresték a vers dallamát. Így:

10

,
,
––––/––––
,
,
––––/–––
,
,
,
––/–––/–––
,
,
––––/–––
,
, ,
–––/–/––––
,
,
,
–––/–––/–
,
,
–––/––––
,
,
,
–––/––/––
,
,
,
–––/–––/––
,
,
––––––/–
,
,
,
––/–––/––
,
,
–––/––––
Ez az olvasási mód közeli rokona annak a dallamolvasó elvnek, amelyet Gábor
Ignác keresett Zrinyi verselésében s amely egyeduralomra tör – különösen Ady óta –
újabb költészetünkben, melyet rejtélyes ragaszkodással meg nem únnak jambusosnak
nevezni – versmérték-hitelesítő hivatalainkban. Nem nagy meglepetés, ha azok, kik
jambusos mértéket keresnek ott, ahol nincs, nem veszik észre a mértéket ott, ahol van,
így e Csokonai versnél. Én ezt így olvasom:
∪∪––/∪∪––
∪∪––/∪∪–
∪∪––/∪∪––
∪∪––/∪∪–
Vagyis:
tata tamtam, tata tamtam
tata tamtam, tata tam.
Időmértékben írt verseim elé én a jövőben odajegyzem az olvasás jeleit.
(Folytatom)

11

J ÓZSEF A TTILA

Sajnos nem folytathatta, az érdekesen induló verstani értekezés örökre torzó
marad.
A Szép szó közlésébe néhány könnyen javítható hiba csúszott. Nyilvánvaló, hogy
az idézett vers első strófájában a negyedik sort nagy betűvel kell kezdeni. Az első
ritmizálási kísérlet két nyolcszótagos sort mutat be, holott a Csokonai-vers második
sora hétszótagos. A második ritmizálási kísérlet harmadik versszakánál a második
sorban lemaradhatott egy metszet-jel, a sor vélhetően nem 6+1 alakban ritmizálódott,
hanem a szóhatároknak megfelelően 3+3+1 alakban. Valószínűleg nem a folyóirat,
hanem József Attila volt pontatlan a költemény harmadik sorának idézésekor. A tanulmányban ugyanis kétszer is orvosa szerepel orvossa helyett. Ma már szokatlannak
tűnik a hosszú mássalhangzós birtokjelölés, de a régebbi nyelvben igen gyakori jelenség volt. Csokonai korában is általános ejtési forma lehetett. A vers ritmusához pedig
szükséges ez a szóalak, különben a sor negyedik szótagja rövid lenne. Végül a negyedik
bekezdés végén gyanítható, hogy feleslegesen került pont az utolsó szó elé, helyesen:
„rossz helyen van a sormetszet” Csokonainál.
Vegyük sorra József Attila megállapításait! Csokonai versének korábbi kidolgozását választja mintaszövegül, attól csak központozásában tér el, kettőspont és pontosvessző helyett használ vesszőket. A szöveget ismerőseivel olvastatta föl, s mindannyiszor ütemes, hangsúlyos ritmizálást figyelt meg. A hangsúlyos felfogásnak két fajtáját
különíti el. Az elsőt nevezhetjük hagyományos ütemezésnek, ekkor minden sor két
ütemre bontható, a 8-as sorok 4+4, a 7-esek pedig 4+3 alakban. József Attila jelölésében (az apró nyomdahibát most nem számítva) megfigyelhető, hogy ez a hagyományos ütemezés mechanikusan helyezi el a hangsúlyokat, minden ütem első szótagja
nyomatékos. Ezért nincs szükség a teljes költemény ritmus-rajzára, elegendő két sor,
egy 8-as és egy 7-es. Az ilyen ütemezés tehát nincsen tekintettel a szöveg értelmi tagolódására, a kiválasztott ritmusképletet szinte ráerőlteti a szövegre. Nem a nyelvi hangsúlyokra (mondathangsúly, szintagmahangsúly) ügyel, hanem az előre kész ritmustervre. Ezt a ritmustervet pedig az első sorok ritmizálása közben alkották meg a verset
felolvasók. Mivel Csokonai költeményének első két sora valóban ritmizálható 4+4;
4+3 alakban, ezt az ütemezést kényszerítették a továbbiakban is a szövegre. Pontosabban rögtön jelezték, hogy a 3. sorban nincs a tervnek megfelelő helyen a metszet,
majd „nem is törődtek tovább a verssel”. József Attila „elkerülte a figyelmüket” fordulata elárulja, hogy ezt az ütemezési próbát érdemes folytatni. Érdemes, hiszen csak így
derül ki, hogy a vers ellenáll az ilyen ritmizálási kísérletnek. A verset felmondók elhamarkodottan jelentették ki, hogy a harmadik sorban rossz helyen van a sormetszet.
Ha végigvitték volna az ütemezési próbát, saját kísérletüket kellett volna elvetni.
Apró tévedés a tanulmányban, hogy csupán az első szakasz első, második és negyedik sora, valamint a második strófa első sora bontható szóhatárok mentén ütemekre.
A harmadik strófa második sora is ütemezhető 4+3 alakban, mert itt a Szeretőd a’ mire
kért, sorban az aposztróf jelzi, hogy Csokonai korában ez még szóhatárnak számított.
József Attila cikkében persze amire alakban áll a kérdéses szó. Így szokták mai is modernizálni a szöveget, és rögtön látható, hogy nem feltétlenül helyesen. Dolgozatunkban azért tartottuk meg az aposztrófos közlésmódot, mert olykor ritmikai kérdésben
igazíthat el. Hasonló módon az eredeti írásmódhoz ragaszkodtunk a harmadik strófa
első sorában is: Telyesítsd alakban írtuk az első szót, hogy az időmértékes ritmushoz
igazodjunk. Csokonai a kiejtéshez igazodott, s ezt tükrözi az írásmód is. (Ezt a ritmikai apróságot Babits Mihály tette először szóvá.)

12

Hogy áttekinthessük az ütemezésnek engedelmeskedő, és az ütemtervet felrúgó sorok arányát és elhelyezkedését, jelöljük a tervnek megfelelő sorokat + jellel, a metszethibás sorokat – jellel.
1. strófa:+ + – +
2. strófa:+ – – –
3. strófa:– + – –
Jól látható, hogy csak az első strófa alapján vélhető a vers ütemesnek. Ott a tervnek
engedelmeskedő sorok vannak többségben. Négy sorból három jó ritmusú. A verstani
szakmunkák körülbelül 70-75%-nál szokták megvonni a sorozatos ismétlődés gyakoriságának határát. Vagyis az első szakasz sorai még éppen megfelelnének a ritmustervnek. A harmadik sor metszetátlépése megbocsátható döccenő lenne. De a második és
harmadik strófa éppen az ellenkező képletet mutatja. Csak egy-egy sorban valósul meg
a ritmus-terv. Összességében a 12 sorból csak 5 felel meg az ütemezésnek. Kevesebb,
mint a fele! De tehetünk még élesebb észrevételt: a strófák harmadik sorai sohasem
engedelmeskednek a 4+4-es tagolásnak. Ki kell jelentenünk, hogy ez a vers nem
ütemezhető 4+4 / 4+3 alakban, nem nevezhető hangsúlyos-ütemes versnek. S ebben
a pillanatban azt is el kell ismernünk, hogy Csokonai verse nem szimultán vers.
József Attila tanulmánya azonban tovább folytatódik. A következő hangsúlyos
ritmizálási kísérlet az úgynevezett tagoló vers elmélete szerint működne. A költő ösztönös ritmizálást említ, és értelmi tagolódást próbál érzékeltetni. Ez a tagolás nem valamiféle előzetes tervet erőszakol a versre, hanem a szöveg nyelvi hangsúlyaira (szóhangsúly, szintagma hangsúly) figyel, és eszerint bontja a sorokat kisebb tagokra. Az
eljárás önmagában nem hibás, ha egy szövegben ezek a hangsúlyok szabályosan helyezkednének el, akkor a vers olyan módon is ütemes lenne, ahogyan az előbb próbálkoztunk. A hiba ott van, hogy Csokonai versében a jelölt hangsúlyok rendszertelenül
helyezkednek el. Márpedig ahol szabályosság nincsen, ott ritmus sincsen. A tagok rendezetlen sorozata nem okoz ritmusélményt. A tanulmányban Gábor Ignác nevéhez
köti József Attila ezt a ritmizálást. Azóta Németh László is kísérletezett régi verseink
tagoló olvasásával, ugyancsak megkérdőjelezhető eredménnyel. Jellemző módon Zrínyi Miklós nem feleződő 12-es sorai jelentik a tagoló vers híveinek a legnagyobb kihívást. Azokat a szótagszámláló sorokat próbálják az értelmi tagolás segítségével magyarázni, melyeket az ütemes-hangsúlyos elv csak hibásnak tud értelmezni. Szerintünk
mindkét módszer alkalmatlan a szótagszámláló sorok ritmizálására.
József Attila tanulmánya ezen a ponton hirtelen hangnemet vált. Megjelenik benne
az irónia. Azt emlegeti fel, hogy Ady versei óta elszaporodtak azok a ritmizálási kísérletek, amik alkalmatlanok ritmizálásra. Versmérték-hitelesítő hivatalokat említ, mintha
bizony a költészet megítélésére valamilyen bürokrata fórum lenne hivatott. A rejtélyes
ragaszkodás a jambusokhoz kifejezés világosan mutatja, hogy megveti azt a sznob közízlést, mely úgy minősíti szabályosnak a verset, hogy közben fogalmi zavarokkal küzd.
A tanulmány e lesújtó vélemény után gyorsan leszögezi, hogy Csokonai versét
időmértékes költeménynek tartja, majd még előbbi felindultságát levezetendő, dühösen megfogadja, hogy ezentúl kottázni fogja az olvasók számára a verseit.
A tanulmány gondolatmenetét összegezve úgy summázhatjuk József Attila véleményét, hogy az Egy Tulipánthoz című verset hangsúlyosan szokták ritmizálni, holott
nem hangsúlyos vers, hanem időmértékes. Ez a megállapítás két ponton sántít. Egy-

13

felől nem igaz, hogy csak hangsúlyosan szokták ritmizálni, Babits Mihály például
időmértékes versként értelmezte. A tanulmány tehát szándékosan rossz ritmizálási
gyakorlatot mutat be. Másfelől megfeledkezik a vers rímeléséről, ami egyáltalán nem
elhanyagolható összetevője Csokonai költeményének.
Ez utóbbi két észrevétel ellenére József Attila tanulmánytöredékét igen fontosnak
kell tartanunk. Helyesen foglal állást abban a kérdésben, hogy milyen verselési rendszerhez tartozik Csokonai verse. Leszögezi, hogy csak az a verselési rendszer tekinthető érvényesnek, mely következetesen meg is valósul.
Egyetlen kérdés maradt hátra. Miért terjedt hát el Csokonai költeményéről ez
a verstani babona? Nyilván szerepet játszik benne, hogy a költő maga mondja magáról, hogy kétéltű. S ezt egy olyan verstani magyarázat követi, melyben a fogalmak
(Cadentiás vers, kétszeres vers) tisztázatlanok, vagy legalábbis könnyen félreérthetőek.
Ez azonban nem lenne elegendő magyarázat. Arra gyanakszom, hogy a lustaságunk
a ludas a dologban. A Tartózkodó kérelem első versszaka megfelel az ütemezési kísérletnek. Az első csoportba sorolt kísérleti alanyok ezen a ponton hagyták abba a ritmizálást. Itt lehet a hiba! Mindannyian itt szoktuk abbahagyni. Úgy tekintjük, mintha az
első strófa metrikai megítélése után már nem is lenne dolgunk. Az vezet félre bennünket, hogy történetesen az első szakaszban háromszor is szóhatár esik a negyedik szótag
után. Ezek szerint a költő úgy is pórul járhat, ha véletlenül felel meg az elvárásainknak.

14

