A TISZATÁJ DIÁKMELLÉKLETE
2004. NOVEMBER

102. SZÁM

VASY GÉZA

„Hol zsarnokság van”
AZ ÖTVENES ÉVEK ÉS A MAGYAR IRODALOM
Az ötvenes évek
Ötvenes évek minden évszázadban vannak, ám kiiktathatatlan fogalommá csak a huszadik századnak ez az évtizede vált. Ennek oka egyrészt az, hogy a modernkori
magyar történelem egyik legsötétebb – 1944 mellett
a legsötétebb – korszaka esik erre az időszakra, a másik az,
hogy a diktatúra ellen fellázadó forradalom 1956-ban világtörténelmi fontosságúvá válhatott, dacára annak, hogy
a Szovjetunió könnyűszerrel leverte azt.
Az ötvenes évek fogalma nem pontosan egy évtizedet
jelöl, hiszen korábban kezdődött és későbben fejeződött
be. A fordulat évének kezdetét 1948 nyarára tehetjük:
ekkor, pontosan június 12-én egyesült a két munkáspárt,
s ezzel – a Magyar Kommunista Párt addigi politikájának
logikus folytatásaként – megnyílt az út a többpártrendszer teljes felszámolásához, a népi demokrácia helyett
a proletárdiktatúra totális bevezetéséhez. A polgári – vagy
tágabban – a nem kommunista típusú politikusok és politizáló emberek azonban már korábban is szembesülhettek azzal, hogy Magyarországon a Szovjetunió és a békeszerződés után is jelen lévő szovjet hadsereg aktív segítségével bolsevik típusú hatalomátvételre készülnek
a kommunisták. Mindennek nem csupán a nagypolitikában, hanem a szellemi, a művészeti élet egészében is
megvoltak a jól látható jelei, akár már 1945 tavaszától
kezdődően, s ez publicisztikában, beszédekben, bírálatokban egyaránt észrevehető, dacára annak, hogy 1945ben és 1946-ban még látványosan népfrontos szemléletűnek mutatta magát a kommunista politika, s szavakban

A szellemi, az ideológiai, az
irodalmi életben az ötvenes
évek drasztikus és tragikus
hatású bolsevik szemlélete
bizony még a hatvanas években is jelen volt, bár – szerencsére – folyamatosan
csökkenő a mértéke. Az ötvenes évek tehát a szellemi élet
szempontjából mintegy
másfél évtizedig tartottak.
Régóta elmúlt már ez az időszak, értékelése azonban korántsem volt egységes az
irodalmárok körében sem.
Most csak néhány példa felidézésére van mód.

még 1947-ben is inkább csak a reakciósok, a szélsőjobboldaliak, a demokráciaellenesek ellen harcolt tűzzel-vassal. Valójában azonban 1947 januárjától, a köztársaságellenes összeesküvés megkonstruált perétől kezdve kiiktatandó ellenfélnek tekintenek Rákosiék mindenkit, aki nem hódol be az ő politikai akaratuknak.
Az ötvenes évek a nagypolitikában voltaképpen 1947 januárjában megkezdődnek, még
akkor is, ha ezt akkor csak kevesen látták át. Akik pedig átlátták, gyakorló politikusok, és
cselekedni is próbáltak, azok csakhamar megtapasztalhatták, hogy életveszélyben vannak.
1947. február 25-én Kovács Bélát (1908–1959), a Független Kisgazdapárt főtitkárát, akinek
országgyűlési képviselőként mentelmi joga volt, a szovjet hatóságok letartóztatták szovjetellenes szervezkedés vádjával. Moszkvában 25 év börtönre ítélték. 1956-ban szabadult, súlyos betegen. Kovács Imre (1913–1980) a népi írók mozgalmának egyik legfiatalabb tagja,
híres szociográfiák szerzője 1945 után a Nemzeti Parasztpárt főtitkára, majd alelnöke volt,
s a kommunistáktól független politizálást képviselte. Kovács Béla letartóztatása után Kovács Imre kilépett a Nemzeti Parasztpártból, majd ősszel nyugatra távozott. Még ezt megelőzően 1947 májusában a Svájcban szabadságon tartózkodó Nagy Ferencet (1903–1979),
aki 1945 után a kisgazdapárt elnöke, majd 1946 februárjától miniszterelnök volt, a köztársaság-ellenes összeesküvésben való érintettség gyanújával hazahívták. Ennek ő érthetően
nem tett eleget, le kellett mondania tisztségéről. A Független Kisgazdapárt az 1945. novemberi választásokon a szavazatok 57 %-át szerezte meg, míg a kommunisták csak 17-et.
A kisgazdapárt folytonos támadása, zsarolása, lefejezése után, az 1947. augusztusi választásokon a kommunisták még mindig csak 22 %-ot szereztek, de a kisgazdák csupán 15,4 %-ot,
s helyzetük egyre reménytelenebbé vált. Nem volt különb sorsa a többi polgári pártnak, de
még a kommunistákkal szót érteni próbáló, Veres Péter vezette Nemzeti Parasztpártnak
sem. S a nagy győzelemként beharangozott esemény: a két munkáspárt 1948. nyári egyesülése sem jelenthetett mást, mint az igazi szociáldemokrácia felszámolását, a bolsevik diktatúra nyílt bevezetését.
S vajon befejeződtek-e az ötvenes évek akkor, amikor a számok szerint be kellett volna
fejeződniük? Egy nagyon lényeges dolog 1989-ig nem változott: mindvégig egypártrendszer volt – az 1956. októberi forradalom néhány napjától eltekintve. 1956-ot nem lehet
igazi választóvonalnak tekintenünk a diktatúra szempontjából, hiszen november 4-e után
gyilkos terror kezdődött, s évekig tartottak a perek, halálos és más súlyos ítéletekkel. 1956
ősze után a politikai konszolidáció néhány hónap alatt bekövetkezett: az állandó szovjet és
hazai fegyveres jelenlét, a megfélemlítés, a kivégzések megtették a hatásukat. Gyors lehetett a gazdasági konszolidáció is, hiszen, dacára az 1956. végi sztrájkoknak, az ipari termelés alacsony színvonala miatt nem volt túl nagy a kiesés, a mezőgazdaságban pedig október
végére már befejeződtek az éves munkák, s egyébként se volt faluhelyen jellemző a forradalmi hangulat. A szellemi élet, a kultúra, a művészetek, s ezen belül különösen az irodalom csak nagyon lassan tudott megszabadulni a terrorisztikus diktatúrától. Kádárék felfogása szerint az íróknak meghatározó szerepük volt az „ellenforradalom” kirobbantásában, majd a kádári konszolidáció akadályozásában. A Magyar Írók Szövetsége működését
1957 januárjában felfüggesztették. Letartóztattak jónéhány írót és újságírót, írópereket
rendeztek. A konszolidálódás csak 1960-ban kezdődött el, amikor április 4-e alkalmából
a 6 évnél rövidebb időre elítélteket kiengedték a börtönből. Déry Tibor ugyanakkor egyéni
amnesztiával szabadulhatott, de 1962 őszéig nem publikálhatott. 1961 márciusában indult

2

az Új Írás című havonta megjelenő irodalmi folyóirat, s ez kapta egyrészt azt a feladatot,
hogy az akkori fiatalok fóruma legyen, másrészt pedig azt, nyíltan ugyan ki nem mondva,
hogy terelje vissza az irodalmi életbe előbb az irodalmi nyilvánosságtól addig eltanácsolt
szerzőket (például Benjámin Lászlót, Illyés Gyulát, Örkény Istvánt), majd a börtönviselteket (Déry Tibor, Zelk Zoltán). 1961-ben azonban az irodalmi élet konszolidációjának csak
a nyers szakasza fejeződött be, s ezt egy újabb követte, amely 1965-ig tartott. A szellemi, az
ideológiai, az irodalmi életben az ötvenes évek drasztikus és tragikus hatású bolsevik
szemlélete bizony még a hatvanas években is jelen volt, bár – szerencsére – folyamatosan
csökkenő a mértéke. Az ötvenes évek tehát a szellemi élet szempontjából mintegy másfél
évtizedig tartottak.
Régóta elmúlt már ez az időszak, értékelése azonban korántsem volt egységes az irodalmárok körében sem. Most csak néhány példa felidézésére van mód. 1981-ben jelent
meg az 1945 és 1975 közötti korszak magyar irodalmának történetét feldolgozó kézikönyv
első kötete Irodalmi élet és irodalomkritika címmel.1 Ennek az irodalmi életet bemutató
fejezeteit Szabolcsi Miklós írta. Azt a hivatalos pártálláspontot képviselte ő is, hogy 1953
a személyi kultusz utolsó éve. Egyetértően idézte A felszabadulás utáni magyar irodalom
néhány kérdéséről címmel 1959-ben megjelent pártállásfoglalást, amely szerint: „A párt
alapjában helyes irodalompolitikája nélkül nem születtek volna meg olyan figyelemre
méltó alkotások, mint Illés Béla Honfoglalása, Rideg Sándor Sámsonja, Sándor Kálmán
Szégyenfája, Szabó Pál Új földje, Veres Péter Próbatétele, Benjámin László Tűzzel-késsel
című verseskötete, Juhász Ferenc Apám című elbeszélő költeménye, Simon István lírája.”2
Az itt említett művek egyike sem tartozik szerzőjük igazán kiemelkedő munkái közé, legtöbbjüket senki sem olvassa már régóta, s amiben érték van, azt is éppenséggel lerontja
a párt elvárt politikájához való igazodás, amely többeknél lehetett természetesen őszinte
szándék, de az írásművet ez önmagában nem teheti értékessé. Az állásfoglalás szerint „Még
azoknak az íróknak az alkotásaiban is fellelhető a párt irányításának, szocialista irányvételének termékenyítő hatása, akik részben vagy egészében fenntartották régi nézeteiket
(Illyés Gyula Petőfi és Bem, Ozorai példa, Tamási Áron Bölcső és bagoly). Ezek az alkotások több más, ebben a korszakban született művel együtt a magyar irodalomnak ma is értékei.”3 Ez az utóbbi mondat igaz ugyan, ám furcsa, hogy Illyés Gyula (1902–1983) művei
közül két kevésbé fontos említődik, s nem lírája, nem a Fáklyaláng, amelynek egyik fő
szólama a nemzeti függetlenség eszméje. Azon a későbbi nemzedékek sem csodálkozhatnak, hogy az éppen börtönben ülő Déry Tiborról (1894–1977) az 1959-es szövegben nem
esik szó. Az már nehezebben elfogadható, hogy Juhász Ferenc (1928-) ideillő könyve, az Új
versek (1951) még feltételesen sem kerül szóba. Ha viszont a már régóta megváltozott és
hitelesnek bizonyult értékrendet nézzük, akkor az a leginkább szembetűnő, hogy az ekkor
keletkezett maradandó alkotások nagy része csak évekkel később jelenhetett meg. Kassák
Lajos, Sinka István, Szabó Lőrinc, Weöres Sándor, Pilinszky János és jelentős mértékben
Illyés Gyula versei sorolandók ide, továbbá Németh László, Kodolányi János, Hamvas Béla
és mások prózája.

1
2
3

A magyar irodalom története 1945–1975 I. Akadémiai kiadó, Bp. 1981.
Uo. 155–156.
Uo. 156.

3

A következő néhány évet így összegzi a kézikönyv szövege: „Az 1953–1956 közötti időszak így tehát inkább vitákban, politikai, publicisztikai jellegű írásokban volt gazdag, mintsem kiérlelt művekben.”4 Az igazság nem egészen ez, inkább ennek az ellenkezője áll.
Ezekben az években bontakozott ki Juhász Ferenc és Nagy László látomásos-szimbolikusmítoszi költői forradalma, vált éretté Nemes Nagy Ágnes lírája. Déry Tibor, Németh
László, Szabó Lőrinc, Illyés Gyula és más jelentős alkotók mellett új írónemzedék is fellépett, s közülük Sánta Ferenc vagy Szabó István novellái azóta klasszikus értékké váltak.
Kulcsár Szabó Ernő 1993-ban adta ki A magyar irodalom története 1945–1991 című
áttekintő kismonográfiáját, amely a posztmodern irodalomtudomány nézőpontjából foglalkozott a korszakkal. Ő az 1948–1960 közötti éveket A megszakított folytonosság fogalmával jelölte, a következő, 1979-ig tartó éveket pedig ugyancsak beszédes címmel látta el:
Az irodalomtörténeti vákuum után: Útkeresés kényszerpályán. Az ötvenes éveket mindössze hét lapon tárgyalta ez a munka, s némi elismerést csupán lírai művek kaptak: Illyés,
Weöres, Szabó Lőrinc, Pilinszky János, Nemes Nagy Ágnes, Juhász Ferenc, Nagy László
alkotásai.
Szerintem túlzás az ötvenes évek későbolsevik védelme, de túlzás az ekkori termés
sommás elutasítása is. Az irodalmi élet lehetőségeinek szempontjából az ötvenes évek huszadik századi történelmünk legsötétebb korszakát jelentik, s ez alól csak az 1953–1956 közötti évek tarthatók relatív kivételnek. Sematikus, esztétikailag értéktelen írások minden
korszakban nagy számmal születnek, s még azt se mondhatjuk, hogy ezeknek mindig negatív volt a fogadtatása. Annyi hivatalos elismerést viszont soha nem kapott a gyenge,
a dilettáns munka, mint 1949 után. És soha korábban nem volt államilag előírt, hogy miről
és mit szabad írni és publikálni. Viszont mégiscsak megjelenhettek – főként 1953 után –
jelentős írások is, s ami ugyanennyire fontos: születtek jelentős alkotások a közeli megjelenés reménye nélkül is. Arról már nem a szerzők tehettek, hogy hosszú éveket, olykor több
évtizedet kellett várniuk.
Ideológia és történelemszemlélet
Az ötvenes évekről nem lehet érdemben szólni az őket közvetlenül megelőző esztendők
nélkül. 1944 márciusában Magyarországot megszállták a németek, majd hadszíntérré váltunk. A vesztesek oldalán vettünk részt a II. világháborúban is, kiszolgálóivá váltunk a német érdekeknek, s nem voltunk képesek szembefordulni velük. Iszonyatos emberveszteségek, háborús pusztítások, német, majd szovjet anyagi követelések következtében az ország
helyzete 1945 tavaszán reménytelennek látszott. Már 1943-ban kezdett egyértelműnek
mutatkozni, hogy a németek el fogják veszíteni ezt a háborút is, s ennek következtében
Magyarország az övékéből valamilyen mértékben a szovjet érdekszférába fog átkerülni. Az
is bizonyos volt, hogy társadalmi rendszerünk modernizálása elkerülhetetlen: a feudális
gyökerű konzervativizmust fel kell váltania egy olyan polgári demokráciának, amely az állampolgárok egyenlőségének elve alapján áll, s nemcsak hajlandó, hanem képes is a szociális kérdések hatékony kezelésére. Ugyanakkor sokan reménykedtek abban, hogy a Szovjetunió nem tud, s a nyugati hatalmak miatt nem is képes a maga rendszerének exportálására. A kommunista párt nyilván legális lesz majd, de csekély támogatottsága miatt nem
4

Uo. 164.

4

válhat meghatározóvá. 1945–46-ban ezek a remények még bizonyos mérvű megerősítést is
kaptak, ugyanis a kommunista párt a nyílt színen népfrontos szemléletűként mutatkozott
be, mint olyan párt, amelyik nem a teljhatalmat akarja, csupán a demokrácia építését.
A kommunista párt meghatározó ideológiája a marxizmus-leninizmus. A marxizmus
szociáldemokrata típusú ideológiája és politikai gyakorlata már a XIX. század utolsó harmadában megjelent hazánkban, 1918 végén pedig megalakult a kommunista párt is.
A szovjet mintára 1919 tavaszán létrejött Tanácsköztársaság azonban mindössze 133 napig
élt, s nem sok jó emléket hagyott maga után. A két világháború közti állam antikommunista volt, a Szociáldemokrata Párt működését korlátok között, de engedélyezte, a kommunista párt azonban illegalitásba kényszerült, miután vezetői menekülve elhagyták az országot. Az illegális pártnak igen kevés híve volt, működésének szemléletét pedig baloldali
messianizmus, szektás szűklátókörűség határozta meg, s csak 1937-ben, a világháború közeledtével váltak nyitottabbá, népfrontosabbá. Mindebből következik, hogy a marxizmus
1945-ben Magyarországon nem tekinthető különösebben ismertnek a szélesebb néptömegek előtt. Az 1930-as években mind jobban eltorzuló szovjet gyakorlatról, a sztálinizmusról
hozzánk eljutó hírek sem kelthettek kedvező benyomást, a II. világháború pedig hivatalosan a bolsevizmus elleni küzdelemként jelent meg. Egy front átvonulása az országon,
amely ráadásul meg van szállva, soha nem kedélyes eseménysor. Magyarország területén
több mint fél évig folytak harcok, amelyeknek befejeztét felszabadulásként és újabb megszállásként is meg lehetett élni, nem egy esetben a kettőt közel azonos időben, például akkor, ha a baloldali, addig bujkáló ellenálló, az ártatlan civil szovjet hadifogollyá lett, akit
már vittek is külföldi táborokba. S bizony ez a hadsereg korántsem Grál-lovagokból állott:
kegyetlenkedtek, harácsoltak is.
A kommunista pártnak tehát szinte a nulláról indulva kellett elfogadtatnia és népszerűvé tennie magát. Ehhez volt szüksége a demokratikus koalícióra, s még inkább a szovjet
hadsereg, illetve a szovjet irányítású Szövetséges Ellenőrző Bizottság jelenlétére. E párt
politikáját Moszkvából irányították, ezekben az években, majd az ötvenesekben is, szinte
napi rendszerességgel. Meg kell mondani, hogy ügyesen, maguk iránt rokonszenvet keltve
dolgoztak eleinte. Igaz, igyekeztek szinte minden sikert a magukénak tudni, s kezdettől törekedtek arra, hogy a párton belüli ellenzéket elhallgattassák, a legtehetségesebb más
pártbeli politikusokat lehetetlenné tegyék. Az 1945 és 1948 közötti évek a marxizmus
szempontjából az elterjesztés, a megbarátkoztatás esztendei. E három év alatt – az egész
nemzet összefogásával – sikerült a háborús pusztítás után az országot újjáépíteni. A korábbihoz képest demokratikus többpártrendszer korszerűbbé tehette az ország társadalmi
berendezkedését is.
A fordulat éve azonban legalább részben átláthatóvá tette, hogy a kommunista párt addigi politikája csupán taktika volt, hiszen a proletárdiktatúra nem a többség diktatúrája
lett a reakciós kisebbség felett, hanem az egyetlen párté az egész ország felett, beleértve
a párt tagjait is. A marxizmus-leninizmus-sztálinizmus hirtelen monopolhelyzetbe került:
minden más nézet ellenségesnek neveztetett, s az ellenséget minden lehetséges módon
meg kellett semmisíteni. Ugyan szóban az ideológiai megsemmisítést említették, valójában
a fizikaitól sem riadtak vissza. „Ellenség” a félelem légkörében ugyan nem nagyon mutatkozott, azonban Sztálinnak az volt a hírhedt tézise, hogy a szocialista forradalom győzelme
után éleződik az osztályharc, mert a legyőzött ellenség minden maradék erejét össze pró-

5

bálja szedni. A Rákosi-kor állami és pártszervei egyfolytában keresték és meg is találták
kötelességszerűen az ellenséget. Némelyiket csak állásából bocsátották el, másokat kitelepítettek vagy elítéltek. Ebben a nyolc esztendőben mintegy egymillió magyar állampolgár
ellen zajlott valamiféle eljárás. Nem voltak kivételezettek a párt tagjai sem: ezt már 1949
derekán tanúsította Rajk László letartóztatása, pere és kivégzése. A lakosság megbűvölésének eredményességét jelzi, hogy nagyon sokan el is hitték, hogy Rajk és társai a munkásosztály árulói. Az már a rendszer abszurditása, hogy éppen Rajk volt az, aki belügyminiszterként kiépítette a kommunisták erőszakszervezeteit.
1957 és 1961 között a marxizmus továbbra is monopolhelyzetben volt, de a megtorlásokat igyekeztek az „aktív” ellenségekre, az „ellenforradalmárokra” korlátozni, s a csupán
ideológiai értelemben másként gondolkozókkal szemben – hivatalosan legalábbis – elnézőbbek lettek. De ez sem ment máról holnapra: 1957-ben egyértelműen a félelem légköre uralkodott az országban, s amikor 1958 júniusában kivégezték Nagy Imrét és társait,
nyilvánvalóvá vált, hogy a bolsevizmus továbbra is híveivel szemben a legkegyetlenebb,
s az is, hogy 1956-nak a szocializmust megreformálni, nemzetibbé tenni szándékozó forradalma Kádárék számára soha nem lesz elfogadható.
A hatvanas években kezdődhetett csak meg a toleránsabb ideológiai szemlélet lassú
megjelenése. A marxizmust kezdték hegemón helyzetűnek tekinteni, azaz elismerni, hogy
– egyelőre – léteznek a világon és így Magyarországon is másfajta ideológiák, de ezek között a legelső és a történelmi távlatban egyedül megmaradó a marxizmus.
Egy társadalom egészének tudati állapotát nagymértékben meghatározza, hogy milyen
a jövőképe, milyen távlatok állnak egyedei és közösségei előtt. Nyilvánvaló, hogy ez alól az
írók sem vonhatják ki magukat még akkor sem, ha nem a társadalomábrázolásra, nem
személyiségük közvetlenebb kifejezésére törekszenek. S különösen így van ez olyan korban, amikor a társadalmi változások gyorsak és radikálisak, s az egyre hivatalosabbá váló
pártállami hang éppen a történelmi távlatban való gondolkozást kéri számon mindenkin.
1945 történelmi pillanatában, a kifosztott és lerombolt országban sokáig és sokak számára
kétséges volt, hogy egyáltalán sikerülhet-e normális helyzetet teremteni. Egyértelmű volt,
hogy radikális nemzeti önbírálatra is szükség van. Ezt klasszikus érvénnyel fejezte ki Illyés
Gyula 1945 elején keletkezett verse, a Nem volt elég:
Nem volt a hazának elég,
nem volt elég, hogy el ne essen,
tudd meg, az volt a csoda itten,
hogy össze nem dőlt már elébb!
(…)
Mert sem erő, sem bölcsesség
nem lehet elég, hogy megójja
a házat, amelyben lakója
nem lelheti meg a helyét.
Hamarosan Illyés versei azt is kifejezik, hogy megkezdődött az ország átalakítása, lezajlott a földosztás, folyik az újjáépítés (Megy az eke, Cserepező). Az újjáépítés sikerei
a kétkedőket is meggyőzhették: az ország valóban élni akart, és ezért cselekedett is. Ennek
az országépítésnek a lendülete fejeződött ki Jankovich Ferenc (1907–1971) dalszövegében:

6

Sej, a mi lobogónkat
fényes szelek fujják,
sej, az van arra irva:
éljen a szabadság!
Sej, szellők, fényes szellők,
fujjátok fujjátok –
holnapra megforgatjuk
az egész világot.
Ez a dal 1945 után indulóvá vált, az 1948-ig tartó évek egyik elnevezése is innen származik: a fényes szellők (prózaibban: szelek) kora. A kulcsgondolat a történelemszemlélet
szempontjából az, hogy „holnapra megforgatjuk / az egész világot”. A költő ezt természetesen jelképesen értette, azonban a holnap jelképes fogalma is többféleképpen értelmezhető,
akárcsak a távlaté, a történelmi perspektíváé. Az ember számára praktikusan háromféle
történelmi távlat létezik. Az egyiket, a legközelebbre nézőt nevezhetjük hétköznapi távlatnak, s ez néhány évnyi előretekintést jelent: például azt, hogy a gimnazista szeretne egyetemi diplomát szerezni.
A másik az emberéletnyi távlat: ebben életsorsunkat tervezzük el fiatalon vagy akár
idősebben is. S végül a harmadik a világtörténelmi távlat, amelyben túlnézünk saját életidőnkön, s unokáink vagy akár azok unokáinak sorsát gondoljuk el. A holnap jelképes fogalmába elvileg mindegyik távlat beleférhet. Az 1945 utáni társadalmi forradalom és az
újjáépítés gyorsasága révén a bolsevik propaganda könnyebben el tudta hitetni a tömegekkel, hogy hasonló ütemben lehet felépíteni a szocializmust, eljutni a kommunizmus eszményi-kánaáni társadalmába. Érzékletesen fejezi ki ezt a naiv hitet Benjámin László 1915–
1986) állandó antológiadarabbá vált verse, a Tavasz Magyarországon. Eszerint „elhomályosult, / majd eltűnt végkép ami rossz volt” s aznap született fiára úgy gondol, hogy ő felnőttként már egy ideális világban létezhet. Még heurisztikusabb az Örökké élni: „a Föld oly
távlatokba fordult, / hogy láttára a könny kicsordul / és elfullad a szó…”. A Magyar Dolgozók Pártjának nevezett bolsevik párt azt szuggerálta a társadalomnak, hogy történelmileg jelentéktelen idő – legfeljebb egy-két évtized – alatt eljutunk a kommunizmus világába.
Ez azt jelenti, hogy egybecsúsztatták a hétköznapi, az emberéletnyi és a világtörténelmi
távlatot, a rövid időtartamba sűrítve bele mindent, s egyúttal azt is megkövetelve, hogy az
ember hétköznapjait is a világtörténelmi célok megvalósításáért való önfeláldozó küzdelem
töltse ki.
1948-ban és 1949-ben ennek volt még valami virtuális hitele, de ezt követően a totális
diktatúra egyrészt nem volt igazolható a klasszikus marxizmussal, másrészt az életszínvonal is olyan mértékben csökkent, hogy teljesen hiteltelenné vált a szép távlatok emlegetése, hiába hivatkozott Rákosi arra, hogy ne együk meg azt a tyúkot, amely jövőre aranytojást tojna, kijelentve egyúttal, hogy „Minél több munkával, verejtékkel, áldozattal építjük
jövőnket, annál tartósabb lesz, drágább lesz mindannyiunk számára.”5 Az áldozatokra hivatalosan azért is szükség volt, mert a szocialista tábor elkerülhetetlennek gondolta egy
5

Idézi Romsics Ignác: Magyarország története a XX. században, Osiris, Bp., 1999. 356. Lelőhely:
Szabad Nép, 1950, június 18. 2.

7

harmadik világháború kitörését, s ezért erőltette a hadiipar fejlesztését. Hazánkat „a vas és
az acél” országává kívánták változtatni, nem törődve azzal, hogy alig vannak ehhez ásványi
kincseink. Ezért láttak hozzá Dunapentele szántóföldjein Sztálinváros és a vasmű felépítéséhez, a „testvéri” Szovjetunió vasércére alapozva.
Sztálin 1953. március 5-én meghalt. Lassú változások kezdődtek a szovjet politikában,
s ezek nálunk is hatottak. Az MDP is elkezdett korrekciókat végrehajtani, s júliusban Nagy
Imre lett a miniszterelnök, aki igyekezett minél több törvénytelenséget felszámolni. Rákosi
azonban nem törődött bele a számára kedvezőtlen változásokba, s még a szovjet párt XX.
kongresszusa (1956. február) után is önigazolást keresett. Végül 1956 júliusában – szovjet
utasításra – fölmentették tisztségeiből, a Szovjetunióba vitték. Miután a személyi kultusz
létét, törvény- és emberellenes voltát Moszkva, majd Budapest is beismerte, s megkezdődött valamifajta szembenézés, nálunk 1956 októberi forradalmának hatására valamivel radikálisabban, az a hivatalos álláspont alakult ki, s ezt is sokan elhitték, hogy a közelinek
látszó eszményi jövőt a sztálinizmus miatt nem sikerült megvalósítani, de most már jó
úton járhatunk, soha többet nem fordulhat elő hasonló. A Kádár-korban szinte mindvégig
az volt a párt álláspontja, hogy jó úton jár az ország. Az 1962 novemberében tartott pártkongresszus deklarálta, hogy hazánkban befejeződött a szocializmus alapjainak a lerakása.
Ez gyakorlatilag azt jelentette, hogy a mezőgazdaság szocialista átszervezésével a parasztság döntő hányada belépett a termelőszövetkezetekbe. Azt a célt tűzte ki az MSZMP maga
elé, hogy Magyarország 20 év alatt a többi szocialista országgal együtt érje utol és hagyja is
el a legfejlettebb tőkés országokat. S bár 1963-ban végre közkegyelmet hirdettek, s Kádár
új jelszava az lett, hogy „aki nincs ellenünk, az velünk van”, a szellemi életben, s az ott ekkor még meghatározó irodalomban a lelkesedők mellett nem kevesen voltak a szkeptikusok is. A politikai jószándékot, a célok szépségét nem lehetett kétségbe vonni, de már az
1956 előtti évek magyar irodalmában megjelenik, 1956 után pedig hangsúlyossá válik egyrészt az a gondolat, hogy mindenfajta hatalom veszélyeket hordoz magában, a hatalom
megront(hat), erkölcstelenné tesz (tehet), s erőszakkal nem lehet, nem szabad a népet
megpróbálni boldogítani (Déry Tibor, Illyés Gyula, Sánta Ferenc művei), másrészt pedig az
a felismerés, hogy az ember csak korlátozottan nevelhető, formálható át a politika igényei
szerint, a „szocialista embertípus” ideálja és a valóság messze esik egymástól, a „hogyan
kell, hogyan kellene élni” kérdéseire nem könnyű a válasz (Veres Péter, Déry Tibor, Sarkadi Imre, Fejes Endre, Fekete Gyula, Sánta Ferenc és mások művei).
A kulturális politika természetesen azokat a szerzőket támogatta, akiknek nem voltak
igazán kétségeik a jelent és a jövőt illetően. Az 1958-ban kiadott Tűz-tánc antológia a fiatal
és elkötelezett szocialista költőket vonultatta fel nagy propagandával, s még a nyolcvanas
évek kézikönyve is nemzedéket próbált varázsolni belőlük. A tűztáncosok közül az egyik
legtehetségesebb Váci Mihály volt (1924–1970), s az ő Kelet felől című verse volt hivatva
igazolni, hogy a kétezer éves történelmi múlt minden jelentős ténye a jelenlegi, a vörös forradalom felé mutat, ez a nép vágya, sőt: követelése, vagyis jó úton haladunk.6
Aki viszont a kételyeit sem eltitkolva vallotta meg szocialista hitét, mint például az
a Benjámin László, akinek 1948-as derűje az ötvenes évek közepére igencsak elkomorult,
6

A hatvanas évek végére Vácinak be kellett látnia, hogy félrevezetődött, s élete végén megírta Valami nincs sehol c. versét, amelyben az elrontottság döbbenete és az újrakezdés lehetségessége,
hite szólal meg.

8

s aki „árulásáért” évekig nem is publikálhatott 1956 után, az még a visszatérés maradandó
verséért is szigorú bírálatot kapott. Pedig a Vérző zászlók alatt a világtörténelmi optimizmusért való küzdelem verse, olyan hitvallás azonban, amely csak a hatvanas évek végére
vált bolsevik szemmel is elfogadhatóvá.
Az irodalompolitika
1990 után nálunk az irodalompolitikát sokan sztálinista találmánynak gondolták, s fel
akarták számoltatni, pedig irodalom-, művészet-, művelődéspolitika minden viszonylag
fejlett társadalomban létezett, például már az ókori görög poliszokban is, ahol a színházi
előadások látogatását kötelezővé tették a szabad emberek számára, sőt: aki szegény volt, az
„állami támogatással” tekinthette meg az előadásokat. A felvilágosodás óta Magyarországon is folyamatosan létezett irodalompolitika. A zavart az okozhatta, hogy 1948 és 1990
között látszólag csak egyetlen irodalompolitika létezett nálunk, s az meglehetősen ellenszenvesnek mutatkozott, még a nyolcvanas években is. Némi irodalomtörténeti tapasztalattal belátható, hogy egy normálisan működő társadalomban egyidejűleg többféle irodalompolitika érvényesülhet, s ezek nem feltétlenül semmisítik meg egymást. Minden irodalmi irányzat egyúttal valamiféle irodalompolitikai koncepciót is képvisel, s ezek akár
egymás ellenében is érvényesek lehetnek egyidejűleg is. A századelőn például a Nyugat és
Kassák mozgalma egészen más eszmények jegyében szerveződött. Az 1945 utáni néhány év
– amiként utóbb Nemes Nagy Ágnes találóan elnevezte – „a hároméves irodalom” korszakában többpártrendszer volt, s ennek megfelelően valamelyik párthoz és/vagy valamelyik
irodalmi hagyományhoz kötődtek az egyes irodalmi csoportosulások, s ez legközvetlenebbül a folyóiratokban mutatkozik meg. A Magyarok elsőként indult 1945 áprilisában, akkor
még Debrecenben, s érthető, hogy előbb összirodalmi, majd a nyugatos hagyományokhoz
közeli lapként létezett. A Válasz (1946–1949) folytatta a harmincas évek azonos című folyóiratának hagyományait, a népi írók mozgalmához és a Nemzeti Parasztpárthoz állt közel. Az Újhold (1946–1948) mindössze 7 száma a későnyugatos hagyomány legmaradandóbb fóruma az akkori fiatalok lapjaként. A Csillag (1947–1956) a kommunista párt irányításával jött létre, ezért is maradhatott életben a fordulat éve után is. Kassák Lajos két
rövidéletű folyóiratot is szerkesztett, a Kortársat (1947–1948) a szociáldemokrata párt támogatásával, az Alkotást (1947–1948) a Magyar Művészeti Tanács lapjaként.
Önálló irodalmi fórumok nélkül nehéz bármifajta irodalompolitikát megtestesíteni, s a totális diktatúrában amúgy sem lehetnek egyéni vélemények. Mindazonáltal az egypártrendszer hatalmi gépezetének irodalompolitikájával párhuzamosan, azzal szembehelyezkedve
mindvégig létezett magának az irodalomnak az önvédő politikája. Erre persze mindig csak
korlátozottan volt lehetőség, s csak ritka alkalmakkor lehetett radikálisan föllépni, miként
1956-ban, amikor az irodalom nemcsak önmagát védhette, hanem az egész országot.
A fordulat évével az irodalom a politikai harc részévé vált. Nem hirtelen változásról van
szó, hiszen a szellemi életet, így az irodalmat is irányító, 1944-ben Moszkvából hazatérő
Révai József (1898–1959) és az irodalmi életben legfőbb segítője, Horváth Márton (1906–
1987) megnyilatkozásai, politikai szereplésük mind egyértelműbbé tették a valódi célokat.
Horváth Márton már 1945-ben elítélte a polgári szemléletű irodalmat, s Márai Sándor, Babits Mihály szidalmazása után két évvel már Illyés Gyula, Németh László is elfogadhatat-

9

lanná kezdtek válni számára. Hírhedt megfogalmazása szerint: „az ötéves terv meghatározza irodalmunk fő irányát és fő témakörét is. Ez nem leszűkítést jelent, hiszen úgy is lehetne ezt a követelményt fogalmazni, hogy az irodalomnak elsősorban mai életünk legfontosabb kérdéseivel kell foglalkoznia – hiszen a szocialista építés alakítja ki döntően új
életünket. Akinek ez kényszerzubbonyt jelent, az csak börtönnek érezheti az egész új Magyarországot, annak aligha lehet helye az új irodalomban (…) Demokratikus irodalom
annyit jelent, hogy milliókhoz szóló, közérthető és közérdekű irodalom. A népből jött és
a népért élő új hősök irodalma ez. Új emelkedettség: az építés pátoszának irodalma ez.”7
1949 júliusában, Petőfi halálának centenáriumán Horváth Márton hirdette meg a „Lobogónk: Petőfi” jelszót. Önmagában ezzel nem lehetett volna semmi baj, s nem is a jelszóval,
hanem értelmezésével adódtak a gondok. A bolsevik felfogás szerint ugyanis a művésznek
ugyanolyan elszánt forradalmárnak kell lennie, amilyen Petőfi volt, s ugyanannyira közérthetőnek – akár az analfabéták számára is. Ebből következett: ha Petőfi élne, köztünk, bolsevikok között menetelne az első sorban.
A sztálinista gyökerű művészetpolitika a művészeteket a politika szolgálóinak tekintette,
s a hatalom megszerzése után csak azokat tűrte el, akik alkalmazkodtak követelményeihez.
A művészet célja szerintük a forradalmi munkásosztály érdekeinek képviselete, a harcra
való mozgósítás. Erre valóban az agitatív művészet a legalkalmasabb, s annak valóban közérthetőnek kell lennie. Az igazi művész harcos, a párt soraiban a helye, így természetszerűen marxista, s tudja, hogy a szovjet példáét kell csak követnie, hogy helyes úton járjon.
E követelménynek az lett a leglátványosabb következménye, hogy a magyar írók színejavának döntő többsége részben vagy egészben kiszorult az irodalmi életből. Voltak olyanok, akikre – addigi munkásságuk alapján – eleve nem tartottak igényt. Ezek részben
„esztétizáló”, tehát az osztályharchoz felesleges műveket alkottak, részben pedig olyan társadalomkritikát fogalmaztak meg, amely nem egyezett meg a hivatalos bolsevik állásponttal. Másokat arra buzdítottak, hogy írjanak „igazi” szocialista műveket, foglaljanak állást az
új rend mellett, s mikor ez nem teljesült, sajnálkozva utasították el az illetők műveit. Az ötvenes években hosszabb-rövidebb ideig nem publikálhatta alkotásait Fodor András, Hamvas Béla, Határ Győző, Jékely Zoltán, Kassák Lajos, Kálnoky László, Kodolányi János, Lakatos István, Lator László, Mándy Iván, Mészöly Miklós, Nemes Nagy Ágnes, Németh
László, Ottlik Géza, Pilinszky János, Rába György, Sinka István, Szabó Lőrinc, Szabó
Magda, Szentkuthy Miklós, Tamási Áron, Tatay Sándor, Vas István, Weöres Sándor s ők
később – Kálnokyt kivéve – mindannyian Kossuth-díjat kaptak.8
A rendszer mindazonáltal humanista módon viselkedett, hiszen 1948-ban még megengedte Márai Sándornak, hogy emigráljon, s börtönbüntetésre csak kevés írót ítélt, a felsoroltak közül Határ Győzőt vagy az 1956-ban ugyancsak emigráló Faludy Györgyöt.
S legtöbbjüknek megengedte, hogy az irodalom peremvidékén némi jövedelemhez juthassanak. Ebben a legnagyobb szerepe a műfordításnak volt. Nagy erővel láttak hozzá a szocialista tábor irodalmainak megismertetéséhez, beleértve, szerencsére, nemcsak a szocreál
7
8

Író-diplomaták = Szabad Nép, 1949. április 17.
Rába György – tudományos munkásságát is figyelembe véve – Széchenyi-díjat kapott, Hamvas
Béla, Jékely Zoltán, Kodolányi János és Sinka István pedig 1990-ben csak posztumusz részesült
ebben az elismerésben.

10

írásokat, hanem a klasszikus értékeket is, valamint a nyugati világ haladónak minősített
alkotóit. A műfordítói munka adott megélhetést a költők nagy részének, de például Németh Lászlónak is. Egy másik lehetőséget a gyermek- és ifjúsági irodalom kínált. 1950-ben
megalakult az Ifjúsági Könyvkiadó, s itt a fordítások mellett eredeti művek kiadására is lehetőség nyílt. Az ötvenes évek eleji irodalompolitikának talán egyetlen pozitívuma, hogy ez
az irodalmi terület kiváló alkotók érdeklődését is felkeltette. A legismertebbek: Bárány
Tamás, Illyés Gyula, Kolozsvári Grandpierre Emil, Kormos István, Lengyel Balázs, Mándy
Iván, Mészöly Miklós, Szabó Lőrinc, Szabó Magda, Tatay Sándor, Thury Zsuzsa, Weöres Sándor. Végül még egy lehetőség adódott: irodalmi művek dramatizálása a rádió számára, ismeretterjesztő előadások tartása ott és máshol. Erről a világról és életformáról Mándy Iván
(1918–1995) számolt be klasszikus érvénnyel (Fabulya feleségei, Előadók, társszerzők).
Az elhallgattatott irodalom helyzetét jól fejezték ki az úgynevezett sírversek. Az ötlet
Jékely Zoltáné (1913–1982). Az ő új verseskönyvének kiadását utasította el a Könyvhivatal
– vagyis a cenzúra – 1949 elején azzal, hogy temetői hangulatot áraszt, kiadása nem időszerű. Erre ő dacosan-játékosan kitalálta, hogy akkor sírverseket fog írni. Ötletéből korabeli „népköltészet” lett, a szerzők beazonosíthatatlanok. A versek élőkről szólnak, általában
az új rendszer hangadóiról. Néhány példa: „Itt nyugszom én, Horváth Márton, / ezzel
szolgálom a pártom.”, „Itt nyugszik a Zelk, a Zoltán, / pártjelvénye akadt torkán.” „Benjámin Lacikát takarja e bucka, / vándor, ne örülj, mert még él a Kuczka.”, „Itt nyugszik
az Örkény Pista, / a szir-szür-szarrealista.”
A sztálinizmus korszakának kizárólag a szocialista realista irodalom és művészet felelt
meg. Ezt nálunk a „Lobogónk: Petőfi” már említett jelszava alapján úgy értelmezték, hogy
a műalkotásnak marxista-leninista-sztálinista szellemiségűnek kell lennie, kifejezve a proletárforradalom aktuális feladatait, és megmutatva a jövőbe vezető csodálatos utat, érzékeltetve ezt a jövőt is. Ennek megoldására találták ki a forradalmi romantika fogalmát, okkal, hiszen a jelen és a várt jövő iszonyatos távolsága csakis romantikusnak nevezhető
szemlélettel látszott áthidalhatónak. Miután a magyar írótársadalom nagyobbik hányadát
kiiktatták az irodalmi életből, s a megmaradók közül is csak kevesen voltak képesek napról
napra megfelelni Révaiék igényeinek, szabad tér nyílt a féltehetségek és a dilettánsok számára. Sztálin hírhedt felszólítását: „Írók, alkossatok remekműveket!” komolyan vette
a politika, s úgy képzelték el még magasan iskolázott vezetők is, hogy ha megvan az ideológiai vértezettség, a forradalmi elszántság, akkor előbb-utóbb mellé fog társulni az írói tehetség is. Hiszen a forradalmár előtt nincs lehetetlen. Amúgy azt is gondolták, hogy az
agitációs irodalomnak nincs is szüksége túlzott esztétikai megformáltságra. A művelt Révainak azonban hamar rá kellett jönnie arra, hogy azért mégiscsak van valami esztétikai
minimum, a fércmű lényegében politikai szempontból is hatástalan. Ezért, amikor 1951
áprilisában ülésezett A magyar írók első kongresszusa, az Révai nyilvánvaló utasítására
a sematizmus elleni harcot állította a középpontba. Ugyanakkor Révai azt is előadta, hogy
az alap az irodalom pártosságáért vívott küzdelem, s nehezményezte, hogy Déry a műgondra,
a téma hosszú kihordási idejére hivatkozott. A következő év őszén az úgynevezett Feleletvita az odafigyelők számára egyértelműen megmutathatta, hogy Révai követelése csapdahelyzet: úgy hirdet harcot a sematizmus ellen, hogy közben folytonosan sematikus műveket követel meg előírásaival. Déry Tibor 1948-ban kezdte el írni tetralógiának tervezett regényciklusát, amelynek központi hőse egy tizenéves proletárfiú. Az ő fejlődésregényét ter-

11

vezte el az 1930-as évek kezdetétől, 1948-ig, amikor ez a szereplő egy nagy gyár munkásigazgatója lett volna. A mű első részét 1950-ben egyöntetű elismerés fogadta, a második
kötet 1952-ben viszont a hírhedt vitához vezetett, amelyben Révai és katonái nyilvánvalóvá
tették, hogy a kommunista írókban is az ellenséget keresik, ha önálló véleményük van.
Déryt megrótták azért, amiként az 1930-as évek illegális hazai kommunista mozgalmát ábrázolta – egyébként hitelesen – és megrótták azért is, hogy a cselekmény idején még csak
16 éves hőse miért nem lesz a kommunista párt tagja, s hibáztatták az elit polgári értelmiségi főhős rokonszenvező rajzáért is. Révai kategorikusan azt követelte, hogy a szerző dolgozza át az ő kívánalmai szerint a megjelent két kötetet, s ebben a szellemben folytassa
a munkát. Az írónak kötelezően önkritikát kellett gyakorolnia, de át se dolgozta, s később
se folytatta a hiteltelenné vált koncepciójú munkát.
Változások az irodalompolitikában 1953 derekán kezdődhettek. Révaiék minden óvatossága ellenére kiszabadult a szellem a palackból, s később már hiába igyekeztek visszagyömöszölni, az egyre önállóbb szellemiség 1956-hoz vezetett. A párt lényegesen nem kívánt változtatni irodalompolitikáján, de rákényszerült erre. Addig mindig és mindenkit az
önkritikára bíztattak, most kénytelenek voltak némi kritikát is elviselni, ám ez nehezükre
esett, s a bírálatban többnyire a szocializmussal szemben ellenséges magatartást igyekeztek fellelni. Mindenesetre megkezdődött néhány hallgatásra ítélt író visszaengedése az irodalmi életbe. Németh Lászlóval (1901–1975) drámaírásra szerződhetett a Nemzeti Színház
(Révai határozott utasítására), ám az elkészült művön változtatásokat követeltek, s csak
1956 októberében mutatták be a Galileit. Tamási Áron meglepő módon már 1954-ben Kossuth-díjat kapott. 1956 nyarán a Csillagban megjelenhetett Pilinszky János és Weöres
Sándor is, kiadták Szabó Lőrinc válogatott verseit, Illyés új verseskönyvét (Kézfogások),
Weöres Sándor válogatott és új verseit (A hallgatás tornya), ősszel Németh László nyolc
éve kész regényét, az Égető Esztert, s számos, addig félreállított íróval kötöttek szerződést.
Mindez elsősorban nem a hatalom belátásának volt a következménye, hanem az irodalom, a szellemi élet szabadságharcának, a szabadságra törekvés irodalompolitikájának,
amely engedményeket tudott kicsikarni. 1953 derekától megjelenhetnek olyan művek, amelyek bírálják a visszásságokat: Juhász Ferenc, Nagy László, az addig pártszerű és Kossuthdíjjal elismert Benjámin László, Kuczka Péter versei, az 1948-ban elsők között Kossuthdíjjal elismert Déry Tibor publicisztikája és kisepikája.
1955 októberében az Írószövetségben felolvasták egy párttaggyűlésen az áprilisban
minden tisztségétől megfosztott Nagy Imre körül csoportosuló írók és újságírók által készített és aláírt memorandumot, amely a kulturális politika néhány döntő hibáját kifogásolta. Rákosiék harcias ellentámadást indítottak, Nagy Imrét kizárták a pártból, Déry és
mások is szigorú fegyelmi büntetést kaptak.
A XX. kongresszus után felgyorsulnak a folyamatok. A hetente megjelenő Irodalmi Újság egyre élesebben kritizáló írásokat közölt. 1956 nyarán a Dolgozó Ifjúsági Szövetség által működtetett Petőfi Körben harcias vitaülések zajlottak. Június 27-én került sor a történelmi nevezetességű sajtóvitára, amelynek legfontosabb felszólalása – inkább előadói beszéde – Déry Tiboré volt. Nyilvánosan és részletekbe menően bírálta az ötvenes évek irodalompolitikáját, név szerint foglalkozva Révai József, Horváth Márton és Darvas József
tevékenységével. Kijelentette, hogy „Révai elvtárs felelős a magyar irodalomnak és művészetnek azért a fokozatos elsorvasztásáért, amely a fordulat évében, 1948-ban kezdődött és

12

egészen a legutóbbi időkig tartott.”9 Magyarország állapotának jellemzését azzal kezdte,
hogy „bajaink kútforrása a szabadság hiánya.” Feltette a kérdést „vajon nincsenek-e eszméink rendszerében is bizonyos tévedések”. A politikusokat név szerint bírálva megfogalmazta ezt a költői kérdést is: „Nem veszik itt észre, hogy itt valami személyen kívüli, valamilyen szerkezetbeli hiba akadt a kezeim közé?” Déryt beszéde miatt azonnal kizárták
a pártból, s összehangolt sajtótámadást indítottak ellene. Rákosinak azonban hamarosan
távoznia kellett, az egyre radikálisabb, ámde a szocialista rendszeren belüli reformtörekvéseket egyelőre utóda, Gerő Ernő sem tudta megakadályozni. Ezt tükrözte az 1956. szeptemberi írószövetségi közgyűlés szellemisége, amely már közvetlenül vezetett október
23-ához.
A Magyar Írók Szövetsége a forradalom egyik szellemi központja volt, s az Irodalmi Újság november 2-ai különkiadása az irodalom tisztelgése az általa is előkészített forradalom
előtt. E lapszámban Illyés Gyula még 1950-ben keletkezett Egy mondat a zsarnokságról
című verse mellett Füst Milán, Déry Tibor, Szabó Lőrinc, Németh László, Hubay Miklós,
Bárány Tamás prózája, Kassák Lajos, Benjámin László, Tamási Lajos versei a legemlékezetesebbek. A november 4-ei szovjet ellentámadás után, amíg lehetett, az írószövetség tagságának zöme próbálta védeni október eszméit. Utolsó megnyilvánulásuk a december 28-ai
taggyűlésen elfogadott – Tamási Áron által megszövegezett – Gond és hitvallás című
memorandum lehetett, hiszen 1957 januárjában felfüggesztették az Írószövetség működését, majd áprilisban fel is oszlatták a szervezetet. Kádárék reakciója érthető, hiszen a memorandum kiállt a forradalom és szabadságharc mellett: „Hitünkben és népünk ismeretében mindenkit óvunk attól a téves ítélettől, hogy szovjet fegyverek nélkül a szocializmus
vívmányait kiirtotta volna a forradalom. Tudjuk, hogy nem. Mert a munkásosztály, a parasztság és a java értelmiség híve volt és változatlanul híve a demokráciának és a társadalmi szocializmus vívmányainak, melyeket nem elsorvasztani akart, hanem élővé tenni
inkább. Élővé tenni, azaz a maga magyar testéhez szabni és nemzeti hagyományaink szellemével is megtölteni.”10
Először Kádárék 1956. december eleji határozata nevezte következetesen ellenforradalomnak az októberi eseményeket. Négy fő okot jelöltek meg, sorrendben a Rákosi–Gerőklikk antileninista politikáját, a Nagy Imre vezette pártellenzék 1956-os működését, a Horthyfasiszta ellenforradalom jelentős hazai és külföldi erőit, végül a nemzetközi imperializmust. Az íróknak itt még juttattak kiemelt szerepet, de már megkezdték a letartóztatásokat
körükben is. A Déry-per 1957-ben az egész magyar értelmiséget kívánta megfélemlíteni,
s nem is eredménytelenül. Fenyegető volt a halálos ítélet is: az irodalompolitikának ekkor
a bebörtönzés és az elítélés volt a leghatásosabb eszköze. Az íróperek szelídebb ítéleteinek
lehetőségével késztették az írókat arra, hogy tömegesen írják alá 1957 kora őszén a magyar
kérdés ENSZ-beli tárgyalását elítélő nyilatkozatot. Déry ítéletében nyilván komoly szerepet
játszott a nemzetközi tiltakozás is. Párizsban Déry-bizottságot hoztak létre, s a per tárgyalásának megkezdése előtt Nobel-díjas írók küldtek tiltakozó táviratokat, leveleket Kádáréknak. A „nagy íróper” elítéltje lett Déry mellett Háy Gyula, Zelk Zoltán és Tardos Tibor. De
9

10

A beszédből való idézetek lelőhelye: Déry Tibor: Szép elmélet fonákja. Cikkek, művek, beszédek,
interjúk (1945–1957). Sajtó alárendezte Botka Ferenc. Petőfi Irodalmi Múzeum, Bp., 2002. 505–
516.
Literatura, 1989, 1–2.

13

börtönbe került Eörsi István mellett a „kis íróper” vádlottjaként Varga Domokos, Tóbiás
Áron, Molnár Zoltán és Fekete Gyula is.
A korai Kádár-rendszer a kíméletlenség mellett másfelől engedékenynek kívánt mutatkozni. 1957 márciusában Kossuth-díjjal tüntették ki Németh Lászlót és Szabó Lőrincet,
s ezzel jelezték, hogy nem csak kommunistákat képesek elismerni. A Madách Színház május
14-én bemutatta Németh Lászlónak még 1946-ban keletkezett Széchenyi-drámáját, de tíz
előadás után betiltották. A dráma Széchenyi utolsó döblingi korszakában játszódik, a Bachkorszakban, s a szöveg igen sok áthallásra, a közönség tüntető tapsviharára adott alkalmat.
Az irodalompolitika igyekezett minél több „polgári” írót megnyerni, s azokat, akik 1956ban nem exponálták magukat, akik ideológiai értelemben nem mutatkoztak ellenségesnek,
publikálni engedték, kezdték könyveiket kiadni, vagyis az 1956 tavaszán megindult elnézőbb politikát folytatni. A következő években a Kossuth-díjak odaítélésénél arra törekedtek, hogy elkötelezett kommunisták mellett, akik elítélték az ellenforradalmat, együttműködni kész polgári írókat is elismerjenek (1957: Dobozy Imre – Hatvany Lajos, 1959:
Darvas József – Kárpáti Aurél, 1962: Hidas Antal, Mesterházi Lajos – Vas István).
Ugyanakkor nagyon szigorúak voltak a renegátokkal, vagyis azokkal, akik szembefordultak a Rákosi-korral. Börtönbe csak keveseket zárhattak, azokat, akik aktívan részt vettek a Rákosiék elleni mozgalomban, s ezért „ellenforradalmárrá” váltak, de a kiábrándultakat megbüntethették azzal, hogy kiiktatták őket az irodalmi életből s jóval teljesebben,
mint ezt Révaiék tették 1949-től. Örkény István például azt is nehezen tudta elérni, hogy
eredeti szakmájában, gyógyszerészként-vegyészként dolgozhasson. Nem publikálhatott
Benjámin László sem. S amikor a hatvanas évek elején enyhülni kezdett a helyzet, még
mindig éveket kellett várniuk könyveik megjelenésének engedélyezésére. Nagy Lászlónak
és a már Kossuth-díjas Juhász Ferencnek például 1957 után 1965-ig nem jelenhetett meg
verseskönyve, mert az ideológiai élet vezetője (Szirmai István) ezt ellenezte.
Elszomorító volt Illyés Gyula helyzete is. Nyilvánvalóvá vált, hogy az 1955-ös Bartók
mellett még nyíltabban és egyértelműbben ítélte el a Rákosi-kort az Egy mondat a zsarnokságról, ám e versért nem lehetett felelősségre vonni, hiszen aki ezt teszi, elismeri, hogy
ő maga is zsarnok. Illyést rendkívüli mértékben megviselte 1956 leverése, 1957 nyarán
kórházi kezelésre, altatókúrára szorult. Keletkező új műveit azonban nem adták ki, drámáit nem mutatták be, s hiába ismerte még a népfrontos harmincas évek végi küzdelmekből Kállai Gyulát (1910–1996), aki különböző ideológiai vezető posztokat töltött be, sőt
Kádár Jánost is, méltatlanul bántak vele, ezzel is tanúsítva, hogy igazán és egyértelműen
csak a kommunistákat ismerik el. Illyésnek és általában a népi íróknak különösen kényes
volt a helyzete 1956 után, hiszen az ő ideológiájukban is felfedezni vélték az 1956-hoz vezető eszméket, s ebben volt is némi igazság, hiszen ők 1945 előtt és után is valódi népi demokráciát akartak, amely a magyarság érdekeit szolgálja. Nézeteiket azonban nagyon nehéz volt ellenforradalminak minősíteni, s azt sem lehetett kijelenteni, hogy a párton belüli
ellenzékiek. Az MSZMP Központi Bizottsága mellett létrejött egy kulturális elméleti munkaközösség, amelynek az lett a feladata, hogy fontos kérdésekben tanulmány- és tézisjelleggel, feladatkijelöléssel állást foglaljon. 1958 nyarára készült el az állásfoglalás A „népi”
írókról. Ez a tudományos igényű, irodalomtörténészek által megfogalmazott munka részletesen tárgyalja a mozgalom politikai, ideológiai és irodalmi tevékenységét. A kiindulópont a következő: „a népi írók mozgalma jelentős szépirodalmi tevékenységet felmutató

14

politikai mozgalom, amelynek alapvető eszmei jellemvonása egy erős nacionalizmussal telített „harmadik utas” koncepció; az imperializmus és a szocializmus világméretű küzdelmében egy nemlétező harmadik útnak, a »külön magyar útnak« hamis illúziója.” Csupán
két kemény mondat még a helyzet jellemzéséül: „a »népiek« műveiben megfogalmazott bírálat egy antimarxista koncepció része, (…) bírálatuk nemcsak a hibákat veszi célba, hanem a rendszer alapjait is érinti már.”, illetve: „különösen 1953 után – s ezt tehetségük és
érdemeik elismerése mellett is ki kell mondani – komoly felelősség terheli őket a proletárdiktatúra államának belső fellazításában az ellenforradalom szellemi előkészítésében való
részvételért.”11 Az állásfoglalásról többmenetes vitát rendeztek, s szerették volna, ha abban
az érintettek is részt vesznek, önkritikát gyakorolnak, de csak a kommunista volt népiek
szólaltak meg, a mégis elküldött írásbeli reflexiók pedig nem kerültek a nyilvánosság elé.
Az állásfoglalás jól szemlélteti a Kádár által meghirdetett „kétfrontos harc” egyik frontját.
A két front ugyanis a revizionizmus és a nacionalizmus. Illyéséket a nacionalizmus vélt bűnében marasztalták el súlyosan, s az állásfoglalás megjelenését alig előzte meg Nagy Imrének és társainak kivégzése 1958. június 16-án. A revizionizmusnak ugyanis ők voltak a fő
képviselői. Magyarán: sem a marxizmuson belül, sem azon kívül nem szabad kritizálni
a létező szocializmust.
Kádárnak ugyanakkor kellemetlen volt mindenki, aki a Rákosi-kor politikájához való
közvetlenebb visszatérést szerette volna, tehát aki hozzá képest volt balos. Így háttérbe
szorította az ekkor már betegeskedő, s a Rákosi-féle négyesfogatból egyedül itthon és szabadlábon maradt Révai Józsefet. Az irodalmi életet az 1957. március 15-én megjelenő Élet
és Irodalom indíthatta el. Ennek első főszerkesztője, az egykor Ady-barát Bölöni György
(1882–1959) és társai bolsevik balosságot képviseltek, s kis idő múlva ez is terhessé vált
Kádár számára, akárcsak mások szektássága. Az 1957 utáni évekre azonban elsősorban az
a jellemző, hogy a Rákosi-kornak a nem legelső vonalban dolgozó figurái visszatérhettek,
sőt jelentősebb funkciókat kaphattak. Jellemzi Kádár felfogását, hogy amikor Déryt és Háy
Gyulát politikai megfontolásból amnesztiában részesítette, ugyanezt tette Farkas Mihállyal
és Péter Gáborral is: ha két „ellenforradalmár” kiszabadul, akkor két bolsevik gyilkost is elenged, hogy meglegyen az egyensúly. De igazi büntetést a bűnösök közül csak néhányan
kaptak. Rákosi büntetése az lett, hogy 1962-ben kizárták a pártból, és soha nem térhetett
haza a Szovjetunióból. Gerő Ernőt is kizárták, de ő 1960-ban hazatérhetett. Horváth Márton a Petőfi Irodalmi Múzeum igazgatója, illetve a Hunnia Filmstúdió vezetője volt 1957–
1966 között. Darvas József (1912–1973) 1947 és 1956 között miniszter, majd a Hunnia
Filmstúdió igazgatója, 1959-től haláláig az újjáalakult Magyar Írók Szövetségének elnöke.
Igaz, őszintén megbánta rákosista évtizedét. Magas rangú ávéhás tisztek, akik még a Rákosi-korban börtönbe is kerültek, 1956 után különböző vezető kulturális tisztségeket töltöttek be (Berkesi András, Kardos György).
A fordulat évének időszakában nincs látványos vákuum az irodalmi életben, folyamatosság volt észlelhető, csak közben sokan kirekesztődtek a nyilvánosságból. 1956 októberében még megjelentek az irodalmi folyóiratok, de a tervezett, már nyomdakész új lap, az
Életképek nem kerülhetett utcára, s közel egy éven át irodalmi folyóirat nem jelent meg.

11

A „népi” írókról = Kortárs, 1958. július, 3–26. Az alapszöveget Király István készítette, a további
szigorítást elsősorban Pándi Pál végezte el.

15

Központi lapként a Kortárs 1957 szeptemberében indult, addig csak az Élet és Irodalom
létezett. Miközben a diktatúra tollnokai az írók sztrájkjáról cikkeztek, s az elfojtott forradalom tragikus élménye valóban sokakat írásképtelenné tett, mások pedig valóban tartózkodtak a publikálástól, alig volt fórum az írások számára. S valójában nem is műveket
vártak az alkotóktól, hanem politikai állásfoglalást, hűségnyilatkozatot és önbírálatot.
A megszüntetett Írószövetség helyett 1957 áprilisában kis létszámú Irodalmi Tanácsot
hoztak létre, de ennek inkább csak látszat-fontosságot tulajdonítottak, nem igazi döntési
lehetőségeket. Viszont nekik kellett szervezni 1957 őszén az ENSZ-hez intézendő tiltakozó
nyilatkozathoz az aláírásokat. Végül 1959-re érezték annyira konszolidálódottnak a helyzetet, hogy szeptemberben összeülhetett – feltehetően száznál is kevesebb, a pártközpont
által kijelölt meghívottal – az Írószövetség alakuló ülése, melyen Darvas József és Kállai
Gyula tartott egyaránt harcias előadást. Kállai például azt is kijelentette, hogy a megválasztandó elnökségben a népi írókat nem képviselheti senki. Azt is szükségesnek tartotta,
hogy az általa gyűlölt – egyébként az ülésre meghívott, de ott jelen nem lévő – Illyés Gyula
kéziratos kötetéről nyilatkozzon: „Nem tudom mi a kiadó véleménye e verseskötetről. Ami
engem illett, ha én volnék az igazgató, e kötetet nem adnám ki. Ezek a versek arról tanúskodnak, hogy írójuk, aki az ellenforradalom idején letette a maga obulusát – s mint ismeretes: nem mellettünk – a közben eltelt idő alatt semmit sem tanult, semmit sem okult, ma
is ott tart, ahol három évvel ezelőtt, s a magáéhoz hasonló magatartásra buzdít másokat is.”12
A Kádár-kor irodalom- és művészetpolitikáját praktikusan a három té elvének alkalmazásával szokták jellemezni. Ez három fogalom rövidítése: támogatás, tűrés, tiltás. Voltaképpen ez mindenfajta politikára érvényes lehet bármely korban, hiszen minden pártra,
minden irányzatra jellemző, hogy van, amit támogat, van, amit megtűr, s van, amit megtilt,
persze csak akkor, ha lehetősége van rá. Diktatúrában viszont ez utóbbi nem lehet kérdéses, s bizony a Kádár-rendszer is büszkén vállalta, hogy proletárdiktatúra van, s ezt még
a hetvenes években is gyakran hangoztatták. A fogalmak gyakorlati értelmezése és alkalmazása azonban korántsem volt egységes a múló évek, évtizedek során. 1956 után nagyon sok
mindent tiltottak, és nagyon kevés dolgot támogattak. Ez a szigor szerencsére fokról fokra
szelidült, de el soha nem tűnt. A konszolidáció két szakasza között éppen az a döntő különbség, hogy 1961-től kezdve kevesebb lett a tilalom. Megfigyelhető viszont az is, hogy
amit 1957-ben még megengedtek a polgári irodalomnak, azt a következő évtől kezdve
esetleg már tiltották. Az 1956–57-ben visszatérők közül Weöres Sándornak 1956 után csak
1964-ben jelenhetett meg verseskönyve, akkor se könnyen.13 Néhány további példa egy-egy
mű keletkezésének és megjelenésének esztendejével: Hamvas Béla: Karnevál: 1951 – 1985,
Kodolányi János: Én vagyok: 1951 – 1972, Lator László első verseskönyve 1949 helyett
csak 1976-ban jelenhetett meg, s még a Kossuth-díjjal kétszer elismert Vas Istvánnak is
keletkezett két olyan verse 1956-ban, amelyek csak 1990-ben láthattak nyilvánosságot
(Teleki Pál emlékezete, Az új Tamás). De még a kommunista Lengyel Józsefnek is el kellett
viselnie, hogy a sztálini korszakban játszódó egyik kisregénye, a Szembesítés ne jelenhessen meg. A mű csak jóval az író halála után, 1988-ban vált elérhetővé. Lengyel József
12
13

Idézi: Standeisky Éva: Az írók és a hatalom 1956–1963. 1956-os Intézet, Bp., 1996. 440.
Weöres Párizsban járva a Magyar Műhely szerkesztőinél hagyta a Tűzkút kéziratát, s azok ki is
adták azt. Idehaza a költő – a párizsi megállapodás szerint – nyilvánosan tiltakozott a „kalózkiadás” ellen, s ezzel elérte, hogy itthon is megjelenhessen a kötet.

16

egyébként önironikusan jegyezte fel naplójegyzeteiben, hogy a három té alkalmazására ő is
hasonlóképpen reflektál: támogatja, eltűri a párt irodalompolitikáját, adott esetben pedig
tiltakozik ellene.14 Jelentősebb író csak kevés esett mindvégig tiltás alá: néhány emigránson kívül Hamvas Béla (1897–1968) és a politológus Bibó István (1911–1979). Inkább az
volt a jellemző, hogy a hatvanas, majd a hetvenes évek során mind megengedőbbé, elismerőbbé váltak azokkal szemben, akiket korábban tiltottak, majd eltűrtek, s a szerencsésebbek támogatottak lehettek.
Az irodalom az ötvenes évekről
Az eddigiek alapján belátható, hogy az ötvenes évek korántsem tekinthető egységes és egynemű korszaknak sem történelmi, sem irodalmi szempontból. Maga a fordulat éve sem
villámcsapásszerűen következett be, voltak előzményei, s az 1948-ig tartó évek nem-marxistának minősített jellegzetességei is fokozatosan haltak el. Még inkább elmondható ez
a képlékenység az „évtized” lezárulásáról: a diktatúra és a demokratizálódás jelenségei hullámmozgásszerűen erősödtek föl és csendesedtek el, s bizonyos mértékig máig hatóan jelen vannak. A kezdő és a lezáró időpont tehát nem köthető pontos dátumhoz, még évszámhoz is nehezen. Az ötvenes évek belső cezurái viszont meglehetősen élesek, konkrét
politikai eseményekhez köthetők. 1953-ban egy moszkvai esemény – Sztálin halála – indíthatta el azokat a változásokat, amely nálunk a diktatúra bizonyos mérvű liberalizálódásához vezethetett Nagy Imre miniszterelnökségével. 1955 őszén a magyar társadalomban
már a korábban vadul sztálinista értelmiségiek nagy része is szembefordult Rákosival és
híveivel, megkezdődött a rendszer átformálásának kísérlete, s ez válhatott a szovjet XX.
kongresszus után egyre radikálisabbá, vezethetett 1956 októberéhez. Az 1956 tavaszától
decemberig tartó hónapokat sok szempontból indokolt lenne külön kis belső periódusnak
tekinteni, mint a demokratizálódási és szabadságküzdelmek idejét – hasonlóan 1848–49
történéseihez. Az ötvenes évek alapvetően negatív fogalmának ez a pár hónap a pozitív ellenpontja. Az esztendő Szilveszterével gyakorlatilag lezárul ez a szakasz is, egyértelművé
válik a Kádár-rendszer egyeduralma.
Az egyes kis korszakokban meglehetősen mások az irodalmi élet lehetőségei, más és
más a megjelenő és a kéziratos irodalmi termés is. Megmaradt az értéktelen, a dilettáns
írások légiója, s megmaradt a remekművek sora is. Mégis létezik egy felmérhetetlen leltárhiány – Domokos Mátyás kifejezését használva –, ugyanis számos író számos műve nem
születhetett meg a diktatúra teremtette ideológiai és egzisztenciális körülmények miatt.
Elég talán Németh László példájára hivatkozni, aki nyolc éven keresztül kényszerült a műfordítás gályapadján robotolni, ahelyett, hogy saját regényeit, esszéit, írta volna az életideje
szerint legjobb alkotó években. Ez idő alatt, a megfeszített munkában szerzett súlyos betegsége viszont elkerülhetetlen korlátját jelentette későbbi működésének. S azt sem szabad
elfeledni, hogy az 1948-ban hivatalossá váló irodalompolitika, a marxista esztétika és kritika követelményrendszere a hatvanas és a hetvenes években is jelen volt, s nemcsak korlátozta jelentősen az irodalom szabadságfokát, hanem olyan normát is jelentett, amely
egyoldalúsága miatt károsan hatott mind az írókra, mind a művelődésügy pártkatonáira és

14

1971. III. 8. = Lengyel József noteszeiből 1955–1975. Magvető, Bp., 1989. 356.

17

hivatalnokaira, mind az olvasókra. Amikor 1962 végén a Szovjetunióban megjelenhetett
Szolzsenyicin első műve, az Ivan Gyenyiszovics egy napja, nálunk is lehetővé vált a nyíltabb szembenézés a személyi kultusz valódi természetével.15 Lukács György (1885–1971),
akit se a Rákosi-, se a Kádár-kor nem szeretett, bár ő volt a Lenin utáni korszak legjelentősebb marxista gondolkodója (vagy éppen ezért volt nemkívánatos), 1965-ben tanulmányt
publikált Szolzsenyicinről, s ennek általánosító lényege így hangzott: „A szocialista realizmus központi problémája jelenleg a Sztálin-korszak kritikai feldolgozása. (…) A szocializmus mai világában még kevés olyan ember vesz aktívan részt, aki a sztálini korszakot valamiképpen nem élte át, akinek jelenlegi szellemi, erkölcsi és politikai fiziognómiáját nem
e korszak élményei formálták volna. A »nép«, amely a »személyi kultusz« túlzásaitól
»érintetlenül« szocialista módon fejlődött és a szocializmust felépítette, még csak hazug
vágyálomnak sem jó; éppen azok, akik ezt hirdetik és ezzel operálnak, tudják a legjobban –
saját tapasztalatukból – hogy a sztálini uralmi rendszer teljesen áthatotta a mindennapi
életet, és hogy kihatásait legfeljebb félreeső falvakban nem lehetett erősen érezni.”16 Lukács írásának fogadtatása elutasító volt, a hivatalos álláspont szerint már régen túl voltunk
ezeken a gondokon.
Az ötvenes évek első felében a politika állandóan arra buzdította az alkotókat, hogy
mutassák be a jelenkort. Az ebben a szellemben készült írások döntő többsége hamis és
értéktelen. Ami mégis maradandó érték, az szinte kivétel nélkül még a koalíciós évek hangulatában keletkezett vagy fogant meg, vagy még 1949-es mű, tehát valójában még nem az
igazi ötvenes évekről szól. A diktatúra korai és mindmáig legerőteljesebb megörökítése egy
csupán 1956-ban megjelenő, majd évtizedekig tilalmas költemény, az Egy mondat a zsarnokságról. A nyilvánosság előtt is Illyés Gyula az, aki – a körülményekhez képest viszonylag szabadon – képes szólni a kor igazi arculatáról. A Fáklyaláng (1952. december 12.),
majd a Dózsa György (1956. január 20.) című drámák bemutatói történelmi példázatok
a jelenkor számára, az 1955 őszén megjelenő Bartók pedig már nyíltan szól a rettenetről,
a rettenetek soráról, amelyeket a huszadik századi embereknek át kellett élnie. A fiatal írónemzedék legjelesebb tagjai 1953 táján döbbentek végleg rá arra, hogy hazug és hamis világban élnek. Nagy László és Juhász Ferenc költeményei ezt fejezik ki, s ugyanezt teszi,
egyelőre még publicisztikus formában a pályakezdő s igazmondásával nagy feltűnést keltő
Csoóri Sándor is (1930-). Az említett költőnemzedék prózaírói 1953 után tűntek fel, s ha
áttételesebben, szimbolikusabban is, de ugyancsak az igazmondás kötelességének tudatával, mint Sánta Ferenc (1927–) vagy Szabó István (1931–1976). Különösen fontos Déry Tibor 1954 és 1956 közötti munkálkodása: publicisztikája, majd 1956-ban megjelenő Szerelem című elbeszélése és kisregénye, a Niki nem csupán az ő életművében fontosak, hanem

15

16

A szocialista országok között mindvégig létezett egy megállapodás, amely szerint bármely ország
egy másik országban történt eseményről csak akkor számol be hazája nyilvánosságának, ha az
eseményről az adott ország már korábban hírt adott. S bizony Moszkvában is csak átmenetileg
vált lehetővé a nyíltabb bírálat. Szolzsenyicin helyzete is egyre tűrhetetlenebbé vált. 1970-ben nem
vehette át a Nobel-díjat, 1973-ban pedig kiutasították az országból.
Lukács György: Világirodalom I–II. Gondolat, Bp., 1969. II. 315–316. A tanulmány először a Kritika 1965. 3. számában jelent meg, tanulmány terjedelmű szerkesztőségi állásfoglalás kíséretében,
amely azt próbálta bizonygatni, hogy Lukácsnak nincs igaza. Szubjektivizmusmust, nem-dialektikus gondolkodásmódot, revizionizmust vetnek a szemére.

18

a nemzeti irodalom klasszikus értékei, amelyek nemzetközi figyelmet is keltettek, igaz,
a politikai események által is támogatva. Figyelmet érdemel Benjámin László, Zelk Zoltán
(1906–1981) és más kommunista költők kijózanodása. Benjámin ekkori kötete, az Egyetlen élet (1956) jellegzetes dokumentuma ennek.
1956-nak kevés klasszikus verse van. Az egyik, Illyésé ugyan még 1950-ben született, de
elválaszthatatlan a forradalomtól. Egy másik október alkalmi verse, Tamási Lajos (1923–
1992) műve a Piros a vér a pesti utcán. Egy harmadik vers csak 1990-ben jelenhetett meg.
Az új Tamás Vas István (1910–1991) műve, mely hitvallás a forradalom és a magyarság
mellett. Néhány évvel később ő is megtalálta a módját, hogy történelmi köntösbe bújtatva
kiálljon 1956 mellett, s ez a verse, a Cambridge-i elégia még rosszallást sem váltott ki. Érthető, hogy leverése után a forradalom a legnagyobb élménye lett a magyarságnak, és így
íróinak is. Arról, ami valójában történt, azonban csak egyféle szemlélettel lehetett a nyilvánosság előtt szólni: ellenforradalomnak minősítve. Az 1956 utáni években azok kaptak
minden elismerést, akik ezt megtették. Miután ezeknek az írásoknak hazug a kiindulópontja, nem lehetnek igazak művészi értelemben még akkor sem, ha szerzőjük elhitte azt,
amit állított. Jelentékenyebb írót azonban nem lehetett találni a hangsúlyosan „ellenforradalmat” bemutató szerzők között. 1956 minősítése mellett az is kulcsfontosságú volt, hogy
az alkotó fogadja el a tételt: a sztálinizmus alatt is a szocializmus épült, s magával a személyi kultusszal lényegében már 1953-ban leszámolt a párt.
Az ötvenes évek árnyaltabb, a tényekkel egybevethető írói megragadására a nyilvánosság előtt csak a hatvanas évek közepe felé haladva nyílott mód. Kulcsfontosságú ebből
a szempontból Sánta Ferenc regénye, a Húsz óra (1964), amely azt az írói bravúrt mondhatja a magáénak, hogy 1956-ot a középpontba állítva úgy ábrázolja a magyar társadalom
mintegy két évtizedét, hogy az a valóságnak is megfelel s egyúttal a politikának is. Az tette
ezt lehetővé, hogy nézőpontok sokféleségén keresztül mutatja be a korszakot, s így a részigazságok is megszólalnak, a töredékek szólamából bontakozik ki az egész, ugyanakkor
azért az is, hogy nincs abszolút igazság. Felkavaró élményt jelentettek, maradandó esztétikai hatást is kifejtettek Lengyel József elbeszélései, az Igéző-ciklus darabjai17, amelyek
a szibériai lágerek és a száműzetés tapasztalatai alapján íródtak. Amikor 1963-ban megjelenhetett Déry Tibornak a börtönben írott regénye, a G. A. úr X.-ben, nyilvánvaló volt,
hogy azt, kihasználva az antiutópia műfaji lehetőségeit, az ötvenes évek tapasztalatai inspirálták, s ez nem is jelentéktelen mértékben következő művére, A kiközösítő című történelmi – áltörténelmi? – regényre is áll. A drámairodalom is csak történelmi témákon keresztül tudott őszintén szembenézni a korszakkal, ám éppen az erőteljesebb alkotások évekig nem kerülhettek színpadra, így Illyés Gyula Kegyenc (1963, bemutató 1968), Sánta Ferenc Éjszaka (1960 körül, bemutató 1967) című drámája. A költészetben is rendszerint
valamifajta elvontságra, áttételességre volt szükség ahhoz, hogy 1956-ról lehessen szólni.
Klasszikus példa Nagy Lászlónak (1925–1978) a Himnusz minden időben kötetben (1965)
található versei közül A város címere, a Karácsony, fekete glória, A falak négyszögében.
A hetvenes és a nyolcvanas években már nagyobb távlatból lehetett szemlélni az ötvenes éveket, ám túl sok maradandó mű nem születhetett, mert a tabukhoz nem lehetett

17

Először 1962-ben jelent meg a kötet, később bővült a legnyersebben valóságrajzot adó Elejétől végig című művel, amely csak Szolzsenyicin kisregényének megjelenése után vált közölhetővé.

19

hozzányúlni. Szocialista elkötelezettséggel, de kritikus szemlélettel, a korszak tanújaként
írta meg legjobb műveit Gáll István (1931–1982) regényben (A ménesgazda, 1976) és novellaciklusban (Vaskor, 1980). Galgóczi Erzsébet (1930–1989) számára is ez a korszak
a döntő élmény. Egyetlen terjedelmes regénye, a Vidravas (1984) hatalmas sikert aratott,
ám megjelenését hosszas politikai egyezkedés előzte meg, s a szerzőt rávették arra, hogy
a regényt lezáró 56-os fejezeteket hagyja el.
Kulcsszerepe volt a nyolcvanas években Nagy Gáspár (1949–) költészetének abban,
hogy 1956 valódi jelentése ne felejtődjön el egészen. Neki a legális irodalmi sajtóban sikerült kétszer is robbantó hatású verset közölni. Előbb, 1984-ben a tatabányai Új Forrás közölte – feltehetően figyelmetlenségből – azt a verset, amely alig rejtetten Nagy Imrének állított emléket, és gyilkosait szólította (Öröknyár: elmúltam 9 éves), majd a szegedi Tiszatáj közölte 1986 júniusi – hamarosan emiatt is betiltott – számában A Fiú naplójából című
verset, amely a harmincadik évforduló alkalmából idézi fel 1956 elfeledett-megtagadott
emlékét.
A nyolcvanas évek a szamizdatirodalom kibontakozásának évtizede is, ám ebben az elvi
marxizmuskritika és a konszolidálódott Kádár-rendszer bírálata a meghatározó. Leginkább
közismertté Petri György (1943–2000) politikai költészete vált, ő már 1968-tól kezdve elutasító kritikával szemlélte a létező szocializmus minden korszakát (az ötvenes évekről:
Ismeretlen kelet-európai költő verse 1955-ből, Egy fényképre, amelyen kezet ráznak, Karácsony 1956, Nagy Imréről).
Nem szabad megfeledkeznünk a nyugati emigrációban élő magyarság irodalmáról sem.
Ebben már a fordulat éve után megjelenik a szovjet típusú rendszer bírálata, s ez 1956 után
– az ekkor távozó írók és az ezután íróvá váló fiatalok munkáinak köszönhetően fontossá
válik magának 1956-nak az emléke is. A klasszikus polgárság eszményeinek nézőpontjából
való bírálat nagyhatású mestere Márai Sándor (1900–1989): a napló kötetei, Föld, föld!…,
(Toronto, 1972, Bp., 1991.) 1956-os verse, a Mennyből az angyal. Tudomásul kell azonban
vennünk, hogy az emigrációs irodalom a nyolcvanas évekig gyakorlatilag el volt zárva az
anyaországtól, s a rendszer számára kényesebb szerzők és művek csak 1989-től térhettek
haza. Ekkor váltak ismertté Faludy György (1910–) versei és emlékirata, a Pokolbéli vígnapjaim (angolul 1962, itthon: 1989).
1989 után annyira más korszaka kezdődik a magyar társadalomnak és így irodalmi
életének és irodalmának is, hogy az ötvenes évekkel és 1956-tal való foglalkozásnak is egészen új szellemiségű korszaka bontakozhatott ki. Ez már egy másik történet, hiszen megszűnt az egypártrendszer, közel fél évszázad után eltávoztak a szovjet csapatok, és a forradalom azzá válhatott, ami valójában volt.

20

