A TISZATÁJ DIÁKMELLÉKLETE
2008. ÁPRILIS

128. SZÁM

N. HORVÁTH BÉLA

A szerelem nyelve(i)
JÓZSEF ATTILA: ÓDA
Az Óda a végletek verse. Nemcsak a szövegben szemantizálódó tér, a föld-égbolt, a barlang mélysége és a magas
hajnali ég végletei, s nemcsak a beszéd medializáltságának szélsőségei, hanem a Mária-himnuszok befeleforduló
archaizáló vallomásától a szexuális aktus kimondásáig
húzódó modalitások révén. S ugyanilyen polarizáltság
mutatkozik a vers értelmezői között is. A „világirodalom
legszebb szerelmes verse” és a teljes elutasítás jelöli ki az
értelmezői diszkurzus két pontját, amelynek közegébe
beletagolódik az az irodalomtörténészi álláspont is, amely
mentegetőzésre készteti a szöveget, annak a testi valóságra, az anyagcserére utaló szemantizációja okán.1
A vers keletkezéstörténete ismert. Amint az is, hogy
a valóságos szerelmi, szellemi – egyes feltételezések szerint: testi2 – élmény megformálásában irodalmi művek is
éreztették hatásukat. Thomas Mann Varázshegy című
regényének hatását már a kortárs kritika3 észlelte, s az
utókor filozófiailag is feltárta. Nemcsak a híres röntgenkép mutat tematikus rokonságot, hanem Hans Castorp
figuratív magatartása is, ahogy „…félrehajtott fejjel hallgatta a tarpatak zuhogását és elnézte a zárt tájképet maga
előtt…”4 Karinthy Capillária és Utazás Faremidóban
című műveinek világa is megérinthette a költőt, hisz
azokban a bennszülöttek belelátnak egymás testébe, s kezük bőrén átderengenek az erek.5 Az Óda „belső végtelensége” és Szabó Lőrinc Te meg a világ című kötetének
néhány verse között ugyancsak észlelhető áthallás.6
Az Óda keletkezéstörténete része annak a legendának, amelyet részben maga a költő is alakított, s részben
a kortársak formáltak. A szerelmi élmény már Lillafüredre
tartva érlelődött, hisz útközben József Attila Arany Toldi

JÓZSEF ATTILA
(1905–1937)
Az Óda többrészes
verskompozíció, a Külvárosi
éj szabadvers-jellegű
szerkezetét követve, amikor
is a gondolatritmus a
mnemotechnikai kötőanyag.
Erre épül rá a szerelem
univerzalizálása, amely
egyrészt a szeretett nőre
rávetíti a mindenséget,
másrészt benne is meglátja
a mindenséget.

szerelme-t olvasta, s ahhoz fűzött magyarázatokat.7 Az Írók Gazdasági Egyesülete rendezvényén pedig találkozott egy válófélben lévő szép asszonnyal, Szőllősiné Marton Mártával,
s hozzáírta az Ódát. A történet következő részét a „megcsalt” élettárs, Szántó Judit mondja
el: „Lilafüredről kaptam ugyan egy lapot, de amikor beállított, nyugtalanul, futtában megölelt, majd öltözködni kezdett. A levett kabátja zsebéből egy kéziratpapíros fehérlett. Kiemeltem és olvasni kezdtem. Ő felém fordult és azt mondta: »Hiába olvasod, nem hozzád
írtam.« Ez volt a Szerelmi Óda. »Gyönyörű – mondtam megsemmisülve. – Értelek Attila.
Ez azt jelenti, hogy nem szeretsz…«”8 Szántó Judit bevett 40 kinint, hogy véget vessen az
életének. József Attila azonban visszatért, s mentőt hívott. A történet befejező részét Kosztolányi mondja el Barkochba című novellájában.9
„Az Óda már nem annyira a klasszikus magyar költészet ódáinak folytatása, mint az
antik újjáteremtése. Első rétegében szerelmi vallomás, erotikus aktus – voltaképpen egy
elképzelt szerelmi egyesülés leképezése – úgy is fogalmazhatnám: egy vágyott koitusz
verse.”10 – ragadja meg Szabolcsi Miklós a szerelmi óda strukturális lényegét, centrumát.
Való igaz, a szenvedély legitimálta érzékiség uralkodik a versen, egy kulturális kódrendszer
szerint: „a szerelmi történet menetének modellszerű kialakítása a nemi érintkezés titkos
analógiájára (kapcsolatfelvétel – fokozási játék – csúcspont – közömbösség vagy az egymástól való elválás szükségszerűsége”).11 Ugyanakkor ez az érzékiség nem a konvencionális
szerelmi metaforikus nyelvezetből épül fel, noha nem hiányzik a vallomás, a vágyakozás, az
extázis és a lecsendesülés sem, mint a nyelvet artikuláló beszédhelyzet. Élmény és ismeret12 teremti a vers szövegét olyan módon, hogy a találkozás keretét adó szövegrészek
(1., 6.) a valóságot idézik annak élményszerző láttatásaival, látványaival, szituációival, míg
a vallomást a pszichológia, mélylélektan, filozófia, fizika tárgyiasságai, fogalmai vonják hatáskörükbe. Azaz a szerelmi óda legszemélyesebb, legintimebb részében visszaszorul a romantika óta tradicionális szerelemszemantika13, amellyel az egyedi, a szubjektum, annak
személyessége kiterjed a világra. Amikor a versben a személyesség transzponálódik a nem
személyes tudatformákba, akkor természetesen nem a kommunikálhatatlanság, nem is
valamiféle szublimációs szándék fogja vissza és helyezi mintegy más regiszterbe a szenvedélyt, hanem egyfajta nyelvi, poetikai kísérlet ez. A szenvedély objektivizálása történik meg
a nem lírai megismerési formákon keresztül. A vers egészét ugyanis áthatja az a biologisztikus szemlélet, amely biologizmus az ekkori prózai írásokban is megfigyelhető, de ott
a társadalmi egyén értelmezésére szolgál (Egyéniség és valóság). Az Ódában az én értelmezésére, a te viszonylatában.
Az Óda többrészes verskompozíció14, a Külvárosi éj szabadvers-jellegű szerkezetét15
követve, amikor is a gondolatritmus a mnemotechnikai kötőanyag.16 Erre épül rá a szerelem univerzalizálása, amely egyrészt a szeretett nőre rávetíti a mindenséget, másrészt
benne is meglátja a mindenséget. Az előbbi a szerelmi vallomásban (2., 3.), utóbbi az élet
anyagiságába leszálló képzeletben (4.) ölt formát. Már a leíró részben is ott a másik, a szeretett nő, amikor a táj idézi alakját, hangját. Mindezt az emlékezés fényében, annak múltszerűségében: „idesereglik, ami tovatűnt”. Mert ugyan a beszéd jelen idejű („itt ülök”, „nézem”, „látom”), de az asszociációs technika nem az egyidejűséget, hanem a látott, tapasztalt élményének és a jelenbeli szemlélődésnek a síkját köti össze: „homlokod fényét / villantja minden levél.”. Az emlékezés itt is a jelentéssel felruházás, a szemiotizálás aktusa.
A természet képei, a külső világ, a hangsúlyozott „az úton senki” jelenik meg, olyan erővel,

2

amely a felidéző szerepet előhívja. „Az Óda első részében ez, a látványból születő emlékkép, az észlelés és az emlékezés fúziója valósul meg, spontánul és észrevétlen rugalmassággal alkalmazva a bergsoni emlékezés teória elveit.” – írja Tverdota György17. Valóban sajátos, hogy a megidézést a háromszor is említett „látom” ige hajtja végre, azaz a kép poetikailag is definitív, hisz a természet látványa (a „hegyek sörénye”, a „törékeny lombok”,
a „Szinva-patak”) láttatja az embert, a női test valóságát. S a láttatásba belejátszik egy másik
emlékező technika. A nőiesség attribútuma is megjelenik, de sajátosan szexuális jelleggel:
„látom…/ megrezzenni lágy emlőidet”. A férfi vágy szimbóluma, a női mell már A hetedikben is sajátos szemantikai szimbiózisban jelent meg, hisz a gyermek, a csecsemő tárgykapcsolatát („tejes mell”) és a férfi vágyát előhívó nemiséget („kemény mell”) egyaránt hordozta. Az Ódában oly módon aszexualizálódik a női mell, hogy egyértelműen az anyaságot
szemantizálja. Különösen abban a konnotációban, amelyet leginkább a Kései siratóval alkotott áthallás teremt meg: „Tőlem elvetted, kukacoknak adtad / édes emlőd s magad.”
Azaz az Óda „látomás alakja”18 e ponton kettős: a közelmúlt látványába, a látott szép nőbe
belevetíti a mitomotorika19 a másik asszonyt, az anyát is. S megteremtődik az a kettősség,
amely okkal hívja elő a 3. rész vallomásának élére a kibukó érzést: „Szeretlek, mint anyját
a gyermek.” S amely vallomást az a diffúz szókapcsolat előlegzi meg, amely szétbontja az
„édesanya” jelentésréteget, s kihagyja az anya-t és úgy teremt egy szemantikai teret, hogy
csak a jelzőket kapcsolja össze egy nominatív egységbe: édes(anya) – mostoha(anya). Az
„édes mostoha” oximoronja olyan jelentéshasadással jött létre, amelyet az egész 2. szakasz
pszichológiailag is alátámaszt. Hisz itt is arról van szó, hogy „tőlem elvetted … magad”.
A szakasz elején a „fondor magány” szórabírása nem kevesebbet állít, mint terápiás sikert.
A szórabírás, a megnevezés, a kimondás itt is a medializáció eszköze, hisz a „szív legmélyebb
üregeiben cseleit szövő, fondor magány” feltárása történik meg, azaz a beszéd általi terápia. A segítség azonban félbemarad, mert a jelen a hiány állapota: „elválsz tőlem és halkan
futsz tova”. Szinte hasonlatos a szituáció és a beszédhelyzet mint a Gyömrői-versekben:
segíthetnél, de nem segítesz. S az egyén világ viszony szemantizációja is hasonló, az érzések véges távlatokra épülő oppozíciókban feszülnek („a távol közelében”, „verődve földön
és égbolton”), s az én állapotát a „verődve” létállapot jelzi, a gyermekséget motivisztikusan
és grammatikailag is felidéző szó.
A vallomás csúcspontja a vers közepe20, a harmadik egység. Nem az érzelmek extázisa,
hanem a szerelem mélységének kimondása adja meg kitüntetett beszédbeli helyét. Ritmikája szabályosabb is21 (a vers egészének ritmikus szabálytalanságaiban) mint az 5. rész.
A háromszor ismétlődő „szeretlek” és az azt kifejtő hasonlatsor kétségkívül hasonló struktúrát képez, mint a Flóra 3. (!) részében.22 Az anaforikus szerkezet egymás mellé rendeli
a különböző, de szoros jelentéstapadásra épülő szemantikai egységeket. A kitörő vallomás
„véletlenszerű” felsorolásaiban sajátos szemantikai teret teremt az első három rím asszonánc sora: gyermek-vermek-termek. A rímbokor poétikájáról, s a most is kihallható „gyermek-vernek” rímkényszerről, írja Szigeti Lajos Sándor: „… a lényeges éppen ez, hogy ennek az egyetlen fonémaeltérésnek fontos funkciója van: jelzi a költőnek azt az igényét,
amelyet egész életműve hangoztat, hogy súlyos élményeit, a kiszolgáltatottságot szimbolizáló gyerekkori verés élményét a szerelem teljességében kívánja feloldani…”23
A 3. rész vallomása több regiszteren szólal meg, az érzés többféle szemantizációját
mozgósítva. Az első hat soros egység testetlen, imaginárius („hallgatag vermek”, „fényt

3

a termek”) képeit követik az anyagi lét fizikai valóságai. Az első hasonlat gravitációra épülő
képét ugyanaz a jelentés, a fizikai törvények adta szükségszerűség fogja össze, mint a másodikban a fémekbe maró sav kitörölhetetlen vegyi hatására alapuló képet. Igaz, a hasonlat
összeköti a kémiát a pszichológiával, hisz az ösztönök marták bele az elmébe a nőalakot.
S az „elme” és a „lényed”, „lényeg” most egy új egységet, újabb tudományos teret képez,
a filozófiáét. S az imaginárius képiség, majd a tudományos „objektivitás” után következik
a „valóság”. A nyolc sorból álló egységben az első négy két antitetikus szerkezetben állítja
szembe a „te”, a szeretett nő változatlanságát („te némán ülsz”, „te megálltál”) a világ, az
idő változásával. S az idő is egy antitetikus egységet képező mozgássorozatban jelenik meg:
a pillanatok és a világmindenség örökmozgása, változása („csillagok gyúlnak és lehullnak”)
utal az egyetemes történéssorozatra. S ebből kétségkívül kihallható az „elmúlás és a jelen
drámai küzdelme.”24 Azé a jelené, amit a szakasz záró négy sora a valós érzékekkel (hallás,
ízlelés, látás-tapintás) testesít meg.
Az Óda egy monologizáló diszkurzus, amit a vallomás 2., 3., 4. részének kezdetét uraló
én, a lírai én beszédpozíciója határoz meg. Az én érzése („Óh, mennyire szeretlek”, „Szeretlek”) és az én önértelmezése („Óh, hát miféle anyag vagyok én”) kontextusában jelenik
meg a te. A diszkurzus olyan szerelmi kódja alakítja az én-te viszonyt, „amely nemcsak
a saját érzelmek dicsőítésének ad formát, hanem a két partner közti kommunikációt is szabályozni hivatott.”25 A „te” most még csak megidézett jelenlétével „szólal meg”, a 2. és 3.
részben az „én”, a férfi pozíciójának, érzelmeinek tükrében. A 4. rész bevezető sorai ezt,
a nő részéről hallgatag, diszkurzust oly módon értelmezik, hogy a férfi-nő szerelmi játszmában az utóbbira hárul át a kezdeményezés, mint aki felhatalmaz a szerelmi játékra, az alászállásra. „ Óh, hát miféle anyag vagyok én, / hogy pillantásod metsz és alakít?” Az én,
amely önmagát anyagiságának és spirituális voltának („fény”, „tünemény”) dialektikájában
értelmezi, a te révén formálódik meg. A „pillantásod metsz és alakít” az én formálódásának
sajátos, mediális aktusa26, amely kétségkívül eltér a kimondás tropikus alakzatától, noha
a másikban való öntükröződés a szerelmi élet és a szerelmi líra tipikus toposza. S az is
a szerelmi költészet toposza, hogy a lélek szólamát, a szerelmi vallomást a test követi, az alászállás. Sajátos értelmezési kontextust sző ez a tipográfiailag is különálló két sor: „S mint
megnyílt értelembe az ige / alászállhatok rejtelmeibe!” Akkor is, ha a testbe való alászállás,
a behatolás egyértelmű szerelmi kód. A megnyílás azonban nemcsak a férfi vágynak megnyíló, azt magába fogadó női testet sejteti, hisz a biológikus testiség átszövődik a Bibliára
utaló „ige” kultúrtörténeti kódja jelentésviszonyaival is. A szerelmi birtokbavétel a megismerést szolgálja – amint azt a leíró részek mutatják – mégpedig a belső megismerést. Ez
azonban nem a lélek mélységére irányul, hisz a vers struktúrája szerint az már megtörtént
(„már szeretlek”), hanem a szerelmi élet gyakorlata szerint most már a test mélységére,
annak érzéki, erotikus valóságára. A megismerő alászállás az alvilágba való lebocsátkozás,
és pokoljárás kulturális kódját egyaránt felidézi, annak túlvilágiságát és büntetést egyaránt
magába rejtő jelentéstartalmával.27 S az értelembe behatoló „ige” kétségkívül biblikus
konnotációjú, (annál is inkább, hisz a biblikus reminiszcencia a vers későbbi részében szövegszerűségében is megjelenik).28 S a két mondatból nem lehet ki nem hallani azt a freudiánus szemléletet sem, amely az alászálló „igében” a teremtés maszkulin jellegét látja.29
A test belsejének leírását a mozgás, az áramlás uralja. A dialektikus, lüktető folyamat az
élet lényege. A belső világé, amely rendkívül plasztikusan, de nem a röntgenkép tárgysze-

4

rűségével, hanem a lírai tropológia imagináriusságával mutatja meg az emberi szervezet
működését. Kétségkívül egy „szupermetafora”30 képzetére, egy fára struktúrálódnak rá
a leírások. S ebbe a bilogizmusba belejátszik az archaikus hangzás, az „orcádon nyíljon ki
a szerelem / s méhednek áldott gyümölcse legyen” biblikus allúziója. Olyan polifónikus
hangzás jön így létre, amelybe a misztikus és a világi, a szakrális és a közönséges együtt alkotja meg az egészet. Hisz nyilvánvaló, hogy az értelmezőt esetleg megbotránkoztató „belek alagútjain” és a „gazdag életet nyer a salak” éppúgy hozzátartozik az anatómiához, mint
más része a testnek. A vér, a testnedvek, a szekrétumok együtt alkotják meg az anyagi, testi
mindenséget. S a szervi, testi panteisztikus anyagiságot kiegészíti a szövegegység másik része, amelynek paralell, értelmező funkciója, hogy a valóság más részeivel, s nem a biológia,
hanem más tudományágak képviselte ismeretekkel, képekkel érzékeltesse a mozgást, a működést.
Az általában a vers csúcspontjaként számon tartott 5. rész nem a vallomásos érzelmi
csúcsot jelentheti, hanem az erotikum beteljesítődését. Az Óda szövegében nemcsak a jellegzetes, a dialektikus gondolati formákat leképező antitetikus szintaktikai szerkezetek
tűnnek jelentéskonstituáló szerepűnek, hanem az a motívumrendszer is, amely ellentétekben, motívumpárokban, hálóban tűnik fel a vers különböző pontján.31 A vér motívuma is
ilyen strukturális és jelentésképző szerepével vezeti be az 5. részt. A 3. rész zárlatának
képe, a kézen áttetsző finom erezet tér vissza a 4. rész első leírásában („véköreid”). Ezek
lényegisége a mozgás, az élet, a szerelem táplálása („viszik az örök áramot”), az 5. rész vérképzete azonban megalvadt, darabos, azaz az élettelenséget jelentő vért vizionálja. De
nemcsak a vér, (s a test, a testiség) válik az élettelenség szimbólumává, hanem a szó (s az
érzés, a vallomás) is. A hasonlat tehát a darabosság képzetét vetíti rá a korábban az egész,
az egységesség képzetét keltő, önmagában zárt rendszerszerű entitásokra – és az azokat
magukba fogadó szövegekre is: „Mint alvadt vérdarabok, / úgy hullanak eléd / ezek a szavak.” A szó darabossága, dadogása azonban nemcsak a performált szövegre való önreflexió. Ugyanabban a tropikus konstrukcióban (vér-szavak, lét-beszéd) jelenik meg a lét és
nyelv antitézise a tapasztalatiság és az elvonatkoztatás paralell síkján. Noha a paralellizmus második tagjában a „tiszta beszéd” csak metaforikus szerepű, s a törvény tiszta szerkesztettségére, logikájára, árnyaltságára vetíti rá a „tiszta beszéd” sokrétegű finom hangoltságát, nyilvánvalóan a „lét dadog” olyan nyelvi intenciójú metafora, amely nem a lét
kommunikációs válságát, hanem inkább működésének darabosságát érzékelteti.32 Ez az
axioma, a nyelv modulációjával, még a törvény, a világrend megszólaltathatóságát fogalmazza meg (összhangban A város peremén világképével, de még az Eszméletben fölfeslő
törvény tudata nélkül), noha mind a műalkotás, mind az általános lét, mind az egyéni lét
működése diszfunkcionális. Az egymásra vonatkoztatott létezés és nyelv kudarca megismétlődik az egyéni élet értelmezésében is, amikor a beszélő saját életének pusztulását
a nyelvi frazeológiával adja vissza: „De szorgos szerveim… / … fölkészülnek / hogy elnémuljanak.” S ebből a negatív összegzésű helyzetből teremtődik újra az esély, ismét a nyelv,
a kiáltás segítségével.
Az 5. szakasz második egysége szövege szerint a szerelmi extázis csúcsa, az orgazmus
szublimációja. Ugyanakkor azonban az érzelmi csúcs előtti, a lét válságáról szóló szövegrész ennek ellentmondani látszik. Az „elnémulás” a halálon felülemelkedő vágy, a szexuális
egyesülés, nemcsak a létezés két végpontját, a teremtődés és pusztulás diszkurzív folya-

5

matát érzékelteti, hanem a Thanatos és Eros által betöltött freudi fogalmazású létet is. S ez
a diszkurzív szemlélet vetül rá a befogadás (szeretkezés) pillanatára és folyamatára, a megszületésre és meghalásra is. A három egymás mellé rendelt metafora a női testre vonatkozik, ám a bölcső és a sír archetipusok aszeszuálisak, s csak ebben az erotizált nyelvi kontextusban lépnek ki a lét végességét szimbolizáló szerepükből. Az „eleven ágy” mint fekvőhely erotikus képe hozza egy szintre a születés-szerelem-halál teljességét. A versben különálló én – amely most a Föld népességének, a „két milliárdnak” (Flóra) tagjaként fogalmazza vágyát – és a te egyesülése, koitusza jelenti a vers három ponttal is jelzett végét.33
A szövegegység zárójeles részében az érzékelés, a komtempláció, a hallás már a lecsendesülés állapota.
A vers háromszor záródik: a kipontozott rész, s a zárójeles szöveg után következik a Mellékdal. Ez a szövegrész a szabálytalan fő szöveggel szemben valóban dal, szabályos szerkezetű (4-5, 5-4), jambikus kilencesekből épülő szöveg. Kiegészítő szerepét mutatja a cím,
a dal zárójelessége. Szerepe azonban nem az utóiraté, mégha szövegszerűségében és motívumában vissza is utal a fő szöveg fő szólamára: „talán kihül e lángoló arc.” A verskezdet
folytatása ez, a lezárult emlékezést követő cselekvésé, a szerelem kiteljesítéséé. Konszolidált, bensőséges érzelmi viszony képzetei rajzolódnak ki az elemi szükségletek viszonylatában. S bár valóban visszatérnek a fő szöveg egyes motívumai (a verskezdet „kedves vacsora melege”, s az „eleven ágy”), a Mellékdal asszociációs tartama más, mivel az ábrázolt
idill is másfajta lélektani igény szülötte és ebből adódóan más esztétikai norma szerint
formálódott ez a vágyott (háromszor ismétlődik a „talán”) létállapot.
Az Óda a 30-as évek elejének magányos verse. Nincs a közelségében olyan mű, amely
ilyen mélységgel, a tudományok absztrakt fogalmiságának és a lírai személyiség lemeztelenítő önfeltárulkozásának szintézisével fogalmazná meg az ember biológikumának és kiteljesedésének conditio sine qua nonját, a szerelmet. Ugyanakkor érzékelhető az a szál, ami
már a Gyömrői versekhez köti. Nem elsősorban az önnön lét diagnózisa, a „Hallom, amint
fölöttem csattog, / ver a szívem” neurotikus szimptomája, hanem a lét diszkurzív láttatása,
amely a szerelmet, a par excellence koituszt és a halált direkt alternativitásban értelmezi.
S ez az alternatív viszony hiányzik a Flóra-versek hasonló tematizáltságú darabjaiból, ott
a szerelem „a halálra ráadás csak”.

JEGYZETEK
1 Az Óda „kényes részletéről”, a szekréció képeiről írja Beney Zsuzsa: „a kép nemhogy profán
lenne, hanem egyenesen fenséges” B. Zs., A gondolat metaforái, Bp., Gondolat, 1999, 67.
2 Ez a feltevése arra épül, hogy az Írók Gazdasági Egyesülete (IGE) lillafüredi rendezvénye Pakots
halála miatt megszakadt, a résztvevők hazautaztak. József Attila azonban nem, csak néhány nap
múltán.
3 Kortársak József Attiláról I., s. a. r. Tverdota György, Bp., Akadémiai, i.m., 398-399.
4 A Thomas Mann-regény párhuzamait Heller Ágnes mutatta be, annak érzékeltetésére, hogy az
Óda mint „gondolati élmény” nem a valóság szülötte. H. Á., Az Óda és a Varázshegy Kortárs,
1962/12, 1828–1831, (Ezzel ellentétben Tamás Attila, a vers élményének „valóságosságát” hangsúlyozza. (T. A., Valóságélmény vagy olvasmányélmény? Kortárs, 1963/2, 316–318.) Vitájuk
nem nélkülözi a kor irodalompolitikai áthallásait sem. A Thomas Mann-hatásnak más elemeit is

6

5
6
7
8
9
10
11
12
13
14
15

16
17
18
19
20

21

22

23

24
25
26

feltárja Tverdota György nagyon alapos elemzése: így a „csillámló” jelző többszöri előfordulását
is. TVERDOTA György, Határolt végtelenség, Bp., Osiris, 2006, 88–142.)
A párhuzamra utal SZŐKE György, nem kizárva, hogy a Karinthy-műre is hatott Thomas Mann,
SZŐKE György, Irodalomismeret, 2000/4., 29–31.
KULCSÁR SZABÓ Ernő, A „szerelmi” líra vége („Igazságosság” és intimitás kódolása a késő
modern költészetben), Alföld, 2005/2, 46–65.
NAGY Lajos, József Attiláról, Ezredvég, 2005/4, 38–42.
SZÁNTÓ Judit, Napló és visszaemlékezés, s. a. r. Murányi Gábor, Bp., PIM, 1986. 102.
Elemzése: TVERDOTA György, Barkochba = Tanulmányok József Attiláról, szerk. KABDEBÓ
Lóránt Lóránt et al., Bp., Anonymus, 2001, 58–64.
SZABOLCSI Miklós, Kész a leltár, Bp., Akadémiai, 1998, 297.
LUHMANN, Nikolas, Szerelem, mint szenvedély, Az intimitás kódolásáról, Bp., Jószövegg könyvek, 1997, 134.
Erre utal TVERDOTA György is, József Attila, Bp., Korona, 1999, 101.
LUHMANN, Nikolas, i. m., 166.
TAMÁS Attila, A költői műalkotás fő sajátosságai, Bp., Akadémiai, 1972, 261.
A vers rapszódia jellege a struktúra változatosságában is megmutatkozik. Az 1. szakasz váltakozó
szótagszámú sorai vagy a 4. mindenben eltérő kötetlensége is mutatja az érzelmek erejét,
struktúraalakító szerepét.
KABDEBÓ Tamás, A szerelem nyelve az Ódában. A hagyományostól a legújabb megközelítésig, Árgus, 1997/2, 60–67. 61.
TVERDOTA György, Határolt végtelenség, i. m., 91.
TÖRÖK Gábor, József Attila-kommentárok, Bp., Gondolat, 1976, 155.
ASMANN, Jan, A kulturális emlékezet, Írás, emlékezés és politikai identitás a korai magaskultúrákban, Bp., Atlantisz, 1999, 79.
A szerelem kimondását, kimondhatatlanságát a „szeretlek” variációsorozat érzékelteti. Hatszor
fogalmazódik meg, hat hasonlatba belesűrítve, különböző szintaktikai szerkezetbe rendezve az
érzés végtelensége.
Szilágyi Péter expresszionista szabadvers kereteit érzi a szétfeszülő ritmusban, de a 4-10-11-6-os
sorok ahhoz képest eléggé szabályos rendszert alkotnak. SZILÁGYI Péter, József Attila időmértékes verselése, Bp., Akadémiai, 1971, 69.
BENEY Zsuzsa, „Mindkettőben a szerelem a világ összetartójaként, alapjaiként jelentkezik: az
emberi érzelem egy sokkalta mélyebb kozmikus principium analogonjaként.” (B. Zs., i. m., 60–
61.) Amikor a költő Flórával találkozott (1937), bemutatkozásként az Ódát is elmondta neki,
nyilván nemcsak költészetét interpretálva, hanem szerelmi érzéseinek kifejezhetőségét, nagyságát is bemutatva. Pár nappal később megszületett a Flóra-ciklus. (ILLYÉS Gyuláné, József Attila utolsó hónapjairól, Bp., Szépirodalmi, 1987, 12.) Strukturális hasonlóság figyelhető meg
Petőfi Szeretlek kedvesem című versével, annak ismétléseivel.(TVERDOTA György, i. m., 117.)
SZIGETI Lajos Sándor, „Majd eljön értem a halott”, Új Dunatáj 1997/4., 39. A „gyermek-vernek” kiszolgáltatottságát rögzítő szinte mélylélektani rímkényszerről: SZŐKE György, „Űr a lelkem”, Bp., Párbeszéd, 1992, 106–109.
TAMÁS Attila, A költői műalkotás fő sajátosságai, i. m., 263.
LUHMANN, Nicolas, i. m., 31.
KULCSÁR SZABÓ Ernő a tekintet medializálásában az olvasói fantázia korlátozását látja, mint
poetikatörténeti alakváltást: „… a szó látványszerű utánalkotása helyett a költői kép, a trópus olvasására ösztönző szövegek a befogadásnak sokkal inkább a klasszikus-modern alakzatát ássák
alá, amely egy integránsnak elgondolható, arccal és hanggal felruházott lírai én vallomásos önkimondásával azonosította a szöveg igényét.” KULCSÁR SZABÓ Ernő, A „szerelmi” líra vége,
i. m., 49.

7

27 BENEY Zsuzsa, i. m., 64.
28 Az Üdvözlégy Mária sorairól van szó: „Áldott vagy te az asszonyok között / És áldott a te méhednek szülötte Jézus”.
29 TVERDOTA György, i. m., 125-126.
30 TVERDOTA György, i. m., 129.
31 Itt csak barlang-képzetek szerkezetiségére utalunk: „szív legmélyebb üregei” (7.), „hallgatag vermek” (3.), „barlangban a csend” (3.), „belek alagútjain.”
32 BENEY Zsuzsa,: „A létnek jelentése van, ezért beszélhet, ezért lehet szó: de beszéde csak a szavak halmaza, csak darabos vérrögök hullása, s ezért dadog: a jelentés csak fragmentumokban jut
el hozzánk; a teljes mondat, a tiszta jelentés másutt, a törvényben szólal meg.” B. Zs., i. m., 69.
33 A szeretkezést érzékeltető hangzásokról, ritmusról ír a Levendel–Horgas szerzőpáros: „… a hangok, a szavak, és mondatok hangteste, hangformája, mint a mű kísérőzenéje, egy szeretkezés
modelljét építi fel.” (LEVENDEL Júlia–HORGAS Béla, A szellem és a szerelem, Bp., Gondolat,
1970, 70.) Más módon vélekedik erről Janzer Frigyes, aki mintha nem számolna a versben végig
hangsúlyozódó múltidejűséggel, mint élménnyel: „…a vers nem jeleníthet meg egy szeretkezést:
a nő hiányában ez csupán annak elképzelése lehet, azaz önkielégítés…” (JANZER Frigyes, A „két
vonulat”, A Flóra-versek és az Óda = A Dunánál, i. m., 43.)

8

