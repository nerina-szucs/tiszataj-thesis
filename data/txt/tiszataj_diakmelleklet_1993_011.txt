frdődy Edit

Örkény UWán két drámája
Tóték, Macskajáték

A tiszatáj diók-melléklete

11.
1993. november

A XX. század második felének egyik legeredetibb magyar írója, aki meghonosította a groteszk látásmódot a színpadon és a prózában, egyperces novelláival új műfajt
teremtett. A kísérletező, az új meg új kifejezési formákat kereső nyughatatlanok közül
való, műveinek belső feszültségét mégis elsősorban a vibráló gondolati tartalmak, a kikívánkozó és formát kereső mondanivalók táplálják. Molnár Ferenc után ő az első
(irodalmi mércével is mérhető) színpadi szerző, akinek sikerült betörnie a világ színpadaira - ő maga mégis elsősorban prózaírónak, méghozzá „fejlett drámaírói kézügyességgel megáldott prózaírónak" vallja magát.
Drámaírói munkássága két hagyományos színművel indul: a Voronyezs (1948) és
a Sötét galamb (1957) még a realista dramaturgia és színpadi nyelv jegyében fogant.
A hatvanas évektől új fejezet nyílik Örkény drámai életművében: a groteszk ábrázolásmódé. [Ez a váltás az író prózájában már korábban végbemegy: a Jeruzsálem hercegnője
(1966) és a Nászutasok a légypapíron (1967) című kötetek elbeszélései - köztük a Macskajáték és a Tóték regényváltozatai - már a „groteszk felé" mutatnak, hogy a Nászutasok... egyik ciklusának címét idézzük.]
Örkény drámai életműve ettől kezdve szorosan kapcsolódik az európai drámához, ezen belül az abszurd dráma irányzatához, mely Ionesco egyfelvonásosával (A kopasz énekesnő, 1950) robbant be a világ színpadaira. Az abszurd dráma, illetve színház
elnevezés a műfaj első teoretikusa, Martin Esslin nevéhez fűződik - de használatos az
„antidráma" kifejezés és a „gunyoros színház" terminus is. Az irányzat rendkívül sokszínű. Egyik, immár klasszikusként számon tartott képviselője, Sámuel Beckett a halálra ítélt emberi lény, s az egész emberiség reménytelen sorsát, a transzcendencia elvesztését vitte színpadra; Ionesco elsősorban a kommunikációs csődöt: a nyelv és a beszéd,
s ennek nyomán a kapcsolatok kiüresedését, ellehetetlenülését írta meg színpadi metaforáiban. Bár az abszurdok filozófiája az egzisztencializmus gyökereiből táplálkozik,
a tragikum és az emberi kétségbeesés állapota nem az erőfeszítésekre sarkalló „heroikus
pesszimizmus" camus-i látószögéből jelenik meg. Az abszurdok megfosztják a hőst
a tragikum heroizmusától és nagyságától, kisszerűnek, nevetségesnek mutatják a lét kopár tájain kiszolgáltatottan vergődő embert. A műfaj Kelet-Európában más arculatot
ITlUtclt. A n kelet-európai abszurdként" is emlegetett irányzat - melynek jelentős képviselői közt van a lengyel Mrozek és Witkiewicz, a cseh Václav Havel, a román Sorescu
és a magyar Örkény - sokkal inkább kötődik a létet e tájakon alapvetően meghatározó
társadalmi létezéshez, mint nyugat-európai testvérei. Nem a „létbe vetett" ember — elvont - drámai helyzetéről szól, hanem annak egy konkrét, társadalmilag determinált
változatát veszi célba: (némi egyszerűsítéssel szólva) a „szocializmusba vetett" individuumot. A „keleti abszurdok" színpadán kiismerhetetlen, labirintusszerű és irracionális világ jelenik meg - ez az irracionalitás avagy abszurditás azonban nem a létből,
hanem a társadalom jellegéből, szerkezetéből fakad.
A műfaj első fecskéje magyar színpadon Örkény Tóték című drámája volt, melyet 1967-ben mutatott be a Thália Színház. A mű születéséről így vallott a szerző:
„A Tótékat eredetileg forgatókönyvnek írtam meg, Fábri Zoltán számára. Akkor aztán

3

a filmgyárból kidobtak vele. Azt mondták, ostoba, hihetetlen, irreális hülyeség. Mivel
már sok munkám feküdt az anyagban, megírtam hát regénynek, és utána dramatizáltam a regényt." A dráma világsiker lett, s immár a magyar színpad egyik „modern
klasszikusadként tartjuk számon. S végül a film is elkészült (1969), Fábri Zoltán rendezésében, Isten hozta, őrnagy úr címmel. A színpadi mű, amint az egy interjúból megtudható, Kazimir Károly baráti unszolására született meg, méghozzá igen rövid idő két-három hét - leforgása alatt.
A mű cselekménye konkrét helyen és időben: egy csendes, békés Mátra-vidéki falucskában játszódik a második világháború alatt. Tót, a falu tűzoltóparancsnoka általános megbecsültségben és békés elégedettségben él, felesége, Mariska, és kislánya, Agika
szerető csodálatától övezve. Tót világrendjében minden a helyén van, személyisége
harmonikus: ha esténként kiül a háza elé friss levegőt szippantani, nincsen nála boldogabb ember. A családi boldogságnak csak egy híja van: szeretett fiuk a fronton teljesít
szolgálatot. Úgy vélik azonban, hogy hamarosan ez a helyzet is megoldódik: a fiú leveléből értesülnek arról, hogy hamarosan megérkezik hozzájuk az Őrnagy, fiuk feljebbvalója, hogy a békés falucskában megpihentesse a frontszolgálattól és az állandó partizánveszélytől megtépázott Jdegeit. Tóték remélik, hogy ez a kapcsolat fiuk sorsát is
megkönnyítheti - akit az Őrnagy az állandó életveszélyt jelentő frontszolgálat helyett
nyugodtabb beosztásba helyeztet majd.
Az Őrnagy megérkezése egycsapásra felborítja a család békés idilljét. Tót lépésről
lépésre adja fel szokásait, veszíti el identitását, hogy megfeleljen az Őrnagy szeszélyeinek, irracionális kívánságainak. A dráma az önfeladás folyamatát kíséri végig, arra keresve a választ, hogy meddig lehet, meddig szabad elmenni ebben a szituációban: hol az
a határ, melyen túl már az emberi szuverenitás, az emberi méltóság elveszítése a tét?
Fokozza a drámaiságot, hogy a Tót család nem önös érdekből, hanem nemes és önzetlen cél érdekében: fiuk megmentéséért vállalja az egyre abszurdabb, egyre képtelenebb
helyzeteket.
A Tótékban kétpólusú drámai modell rajzolódik ki: az egyik póluson a Tót család, a másikon az Őrnagy helyezkedik el. Köztük összekötő kapocsként van jelen a
fronton harcoló Tót fiú, akinek funkciója a túszéhoz hasonló - hiszen a Tót család
rajta keresztül válik kiszolgáltatottá és manipulálhatóvá a hatalmat képviselő Őrnagygyal szemben. A család nőtagjai, úgy tűnik fel, önként és szívesen vállalják ezt az alávetettséget, ellentétben a vonakodó Tóttal. A nők ugyanis érzelmileg motiváltak: Ágika egy kicsit szerelmes az Őrnagyba, afféle bakfis-rajongással; Mariskát pedig a mindennél erősebb anyai szeretet teszi az Őrnagy feltétlen kiszolgálójává. Végeredményben
mindketten annak az erőszak-mechanizmusnak a szolgálatába állnak, mely Tót ellen
irányul, s személyisége feladására készteti. A szereplők kapcsolatrendszeréből kirajzolódó lélektani modell szerkezete és természete így nem könnyen felismerhető; az erőzak és kiszolgáltatottság minőségei nem egyértelmű formában jelennek meg: az erőszak
nem közvetlenül, hanem finom manipuláció formájában fejti ki hatását. Ambivalens az
Őrnagy személyisége is. Nem erőszakos, kegyetlen, vérszomjas katona ő - sőt, maga is
áldozat: idegei felbomlóban, állandó szorongások és félelmek között él, ráadásul
kisebbrendűségi komplexussal küszködik. A Tótékban már körvonalazódik Örkény
értelmezése a zsarnok és az áldozat viszonyáról, szerepköréről - mely aztán a Pisti
a vérzivatarban és a Forgatókönyv című drámákban kap abszurd formát, a zsarnok és
áldozat teljes felcserélhetőségének demonstrálásával. A Tót család sem egyértelműen

4

áldozat - hiszen ők maguk vállalják ezt a szerepkört; s az Őrnagy sem zsarnok; ahhoz, hogy elfoglalhassa ezt a szerepkört, a Tót család partnerként való felajánlkozása
szükséges
Az Őrnagy érkezése nemcsak az idillt töri szét - hanem megszünteti a józan ész,
a racionális viszonylatok és helyzetek uralmát is. Az Őrnagy félelme a partizánoktól
értelmetlenné és irracionálissá válik a békés falucskában, mely semmiféle veszélyt nem
rejt. Tótnak e beteges képzelgéseket kell kiszolgálnia, mely annál is nehezebb feladat
számára, mert ő viszont maga a józan, földhözragadt hétköznapiság. Ajsét nőalak ebben a viszonyrendszerben is közvetítő, mediátori szerepet játszik: az Őrnagy eszelős,
abszurd ötleteit racionálisként próbálják meg feltüntetni az olykor még lázadozó, védekező családfő előtt. Meggyőző érvelésük eredményeképpen Tót végül már maga sem
tudja, hogy amit az Őrnagy kíván tőle, az reális-e vagy irreális? Eleinte például vonakodik szájába venni a zseblámpát, megakadályozandó az ásítást, mely idegesíti az Őrnagyot: „Tót: Hogy én ezt a holmit a számba vegyem? - Ágika: Hát hová máshová?...
Tót: (Csend...) De hiszen ez egy zseblámpa! - Mariska: Hát persze hogy zseblámpa,
édes jó Lajosom!"
A nők közvetítő-mediátori működése az ellenkező irányban is érvényesül: az Őrnagynak magyarázzák, legalizálják az egyre abszurdabb helyzeteket. Mivel az Őrnagy
az éjszakákat „dobozolással" tölti, s elvárja, hogy a család is vele virrasszon, Tót napról
napra kialvatlanabb és kimerültebb. Kimerültségén olykor már képtelen uralkodni viselkedése így olykor inadekvátnak tűnik. Amikor például leesik az asztal alá, és megharapja az Őrnagy lábát, az önmagában őrültségnek látszik - a helyzetet és az előzményeket figyelembe véve azonban nagyon is logikus és indokolt.
Nemcsak a család, a tágabb környezet is készséggel idomul az Őrnagy tévképzeteihez. A falu népe engedelmesen ugrálja át nap mint nap az őrnagy által tévesen ároknak vélt árnyékot - tévedését senki sem meri leleplezni. Az ideggyógyász, Cipriani
professzor is elfogadja, hogy a világ kifordult önmagából, hogy a normalitás és abnormalitás fogalmai fölcserélődtek, hogy a korábbi mérték- és értékrend érvényét vesztette. A dráma világában fokozatosan az irracionalitás, az abnormalitás válik általánossá és törvényszerűvé, s a józan ész, melynek Tót mindvégig megőrzi egy szikráját
— visszavonulásra kényszerül. Sokat mondó mozzanat - s egyúttal a groteszk humor
forrása - , hogy Tót egyre többet tartózkodik a budiban: ez a félreeső hely lesz menedéke az egyre abszurdabbá váló világban.
Ahogyan a darab világában a normális világrend, a dolgok racionális rendje felbomlik, úgy váltja fel a realista valóságkezelést a groteszk, olykor abszurd ábrázolásmód. A „dobozolás" motívum jó példa arra, hogyan válhat groteszk, illetve abszurd
elemmé egy teljesen hétköznapi, reális cselekvéssor. A Tót család nőtagjai esténként
dobozokat készítenek - így egészítik ki a család jövedelmét. Az Őrnagynak furcsamód
megtetszik az egyszerű, gépies, s épp ezért idegnyugtató foglalatosság. Mind több és
több dobozt akar készíteni: nappal alszik, az éjszakákat dobozolással tölti el, s szelíd
erőszakkal erre készteti az egyre kimerültebb és kialvatlanabb Tót családot is. A dobozolás kezdetben ártalmatlan pótcselekvésnek, idegnyugtató időtöltésnek mutatkozik,
később egyre inkább jelképes értelmű cselekedetté nő: az értelmetlen, vakbuzgó
gigantománia megtestesítőjévé. Ezt a jellegét erősíti fel az a hatalmas „margóvágó" is,
melyet Tót készít el a munka meggyorsítása érdekében. Az egyre magasodó, mindent
elborító dobozhalmok az irracionalitás elburjánzásának, a racionális kontroll hiányának tárgyi megfelelői a színpadon.

5

A Tóték: tragikomédia. Az Őrnagy tébolyához idomuló „fordított világ" jelenetei a groteszk ismérveit mutatják.
Tót fokozatos átváltozása groteszk folyamat: a berogyasztott térd, a szemébe húzott sisak, az ásítás ellen szájában tartott zseblámpa - mind-mind a groteszk komikum
forrásai. A dráma első részében a komikus, a másodikban a tragikus színárnyalat az
erősebb: az első rész végén ugyanis a félbolond postástól a néző megtudja, hogy a Tót
fiú elesett a harctéren, a család önfeláldozása így teljesen feleslegessé és értelmetlenné
vált. A helyzet fonákságát és többértelműségét erősíti, hogy erről a változásról csak a
néző értesül, a postás ugyanis a rossz hírt hozó leveleket nem kézbesíti a címzetteknek.
A család már a testi-lelki összeroppanás határán van, amikor az Őrnagy végre úgy
dönt: elutazik. Mindenki megkönnyebbül, úgy tetszik: az élet végre visszatér eredeti
medrébe, visszazökken a normális kerékvágásba. „Mostantól kezdve reggel fogunk reggelizni, este fogunk vacsorázni, éjjel aludni fogunk, és mindent úgy csinálunk, mint
azelőtt" - mondja Tót. Korai azonban a remény: az Őrnagy, aki remekül érezte magát
Tótéknál, hamarosan visszaérkezik, hogy újabb három napot töltsön náluk. Ez az a
pont, amikor Tót nem képes tovább elviselni a helyzetet. Megoldása egyszerű és radikális: a hatalmas „margóvágóval", a dobozolás félelmetes kellékével feldarabolja az Őrnagyot. Ez egyúttal a drámai konfliktus egyetlen lehetséges megoldása is: egyik pólus
kioltja a másikat, s az elviselhetetlenségig fokozott feszültség megszűnik. Tót személyisége ezzel az aktussal válik autentikussá, s ez az egyetlen módja a kizökkent világrend
helyreállításának is. Az Őrnagy megölése: a helyzet aktív megváltoztatása rendkívül
fontos drámai gesztus, s igen jellemző az író világképére, gondolkodásmódjára is.
A cselekvés lehetőségének ez a - jóllehet abszurd - felmutatása az Örkényi életfilozófiából következik. „Pusztán testi-lelki felépítettségemből és idegrendszeremből következik, hogy az élet abszurd jelenségeiből nem azt a következtetést vonom le, hogy az élet
abszurd, reménytelen és kibírhatátlan. Meglehetősen sok abszurd, reménytelen és kibírhatatlan helyzetben voltam már, és talán azért, mert nem a teória felől közeledem
ehhez a kérdéshez, mindig megtalálom azt a parányi fénysugarat, amiért érdemes
tovább élni.. [...] Hiszek a cselekvő emberben, általában hiszek a cselekvés életmentő
voltában, noha jól tudom, hogy egyéni életünk a tragédiába torkollik, hiszen biológiailag erre vagyunk ítélve" - mondta az író egy interjúban.
Ez a cselekvő humanizmus, s az újrakezdésbe vetett makacs hit ellensúlyozza legtöbb művében az abszurd világkép reménytelenségét, az embert sújtó biológiai determinizmus erőit. Az író valóban saját életútjának tapasztalataira építve alakította ki ezt
a hitvallást, hiszen a háború alatt megismerte nemcsak a munkaszolgálat minden megaláztatását és szenvedését, hanem az orosz hadifogság poklát is. A kelet-európai sors abszurditása az utolsó fél évszázad magyar történelme két további drámájának is témája
lesz. A Pisti a vérzivatarban (1969) című drámában fogalmazódik meg erőteljesen az
a gondolat, mely már a Tótékban, Tót és az Őrnagy kapcsolatában is testet öltött: az,
hogy a Jó és Rossz sohasem tisztán, elkülönítve jelenik meg a történelemben, a hóhér
és az áldozat szerepei egymást feltételezik. A Pistiben az elpusztíthatatlan, mindenkori
kisember szereplehetőségei villannak fel a történelem választást, állásfoglalást kikényszerítő fordulóin. A Forgatókönyv (1979), Örkény utolsó drámája a történelmi szerepet
is vállaló személyiségről szól: Barabás Ádám személyében rendkívül sokrétűen, zsúfolt
rétegezettséggel ábrázolja a történelmi helyzetek kényszerpályáira szorult személyiség

6

erkölcsi dilemmáit, ellentmondásos és megoldhatatlan helyzetek során tárja fel a század
kelet-európai történetének, a kommunista eszmék világméretű kudarcának az egyéni
sorsokban megmutatkozó drámáját.
Örkényt pályája kezdetétől élénken foglalkoztatta az a kérdés, hogy milyen is
a magyar alkat, a jellegzetesen magyar mentalitás, gondolkodásmód. A Macskajáték,
a Kulcskeresők és a Vérrokonok a nemzeti önismeret drámái. A Vérrokonokban (1974)
a minden mást egyetlen eszméért, ügyért feláldozó életmód és alkat változatai jelennek
meg, egy bármivel behelyettesíthető szimbólum: a vasút intézménye köré szerveződve;
A Kulcskeresőkben (1977) is egy jellegzetesen magyarnak érzett magatartásforma és
mentalitás tragikomédiáját írja meg Örkény: a realitásokkal mit sem törődő, a valóságot minduntalan átértelmező álmodozó típusát rajzolva meg egy, a kudarcokból is sikert kovácsoló, rokonszenves pilóta személyében.
Örkény minden művében más és más dramaturgiával kísérletezik. A kezdeti, két
hagyományos színmű után a váltást a Tóték hozta meg. A mű tér- és időkezelése realisztikus ugyan, a cselekmény konkrét helyen és időben pereg, a játék természete:
a groteszk és abszurd elemek megjelenése túllendíti a realista dramaturgia zártságán,
nyitottá, sokértelművé teszi. Mindennél jobban bizonyítja ezt a sokfajta, olykor egymástól igencsak távol álló rendezői elképzelés, amellyel a világ különböző pontjain
színre vitték a Tót család és az Őrnagy tragikomédiáját.
Egy budapesti lakást ábrázol a Kulcskeresők realista színpada, mely azonban jelenetről jelenetre veszíti el realitását, konkrét jellegét, s válik egy gondolat allegorikus
színterévé - azzal párhuzamosan, hogy a kulcskeresés színpadi akciója is erre a síkra
helyeződik át. A Vérrokonok már teljesen elvont, szimbolikus rendszerben mozog:
a színpadi realitás, a hely, a környezet, a szereplők megnyilvánulásai csak e rendszeren
belül értelmezhetők. „A Vérrokonok ban jutottam el az általánosítás számomra elérhető
legtávolibb csillagképéig" - nyilatkozta Örkény István. - „Nincs díszlete, úgyszólván
semmi cselekménye, nem játszódik térben és időben, csak a néző képzeletében."
A Pisti a vérzivatarban színpadán maga a történelem zajlik; az író teljesen szabadon bánik hellyel és idővel, s a jelenetek - Lázár István megfigyelése szerint - a szabad
asszociáció törvényei szerint következnek egymásra. Eltűnik a hős alakjának egysége:
Pisti megsokszorozódva, több alakban jelenik meg a színpadon. Érdekes dramaturgiai
kísérlet folyik a Forgatókönyv színpadán is - mely cirkuszi porondot ábrázol: a mű így
egyszerre három műfajnak is áldoz; a cirkuszi műsor, a filmforgatókönyv és a dráma
műfajainak.
A „nemzeti önismeret drámái" sorában az első, s talán a legszebb, legteljesebb és
legköltőibb mű a Macskajáték. „A Macskajáték című drámám - nyilatkozta az író a magyar 'way of life' magyarázata. Kerestem egy hősnőt (aki egyébként 62 éves), és
megpróbáltam rajta keresztül ábrázolni azt, amit igazán magyarnak érzek: a temperamentumot, a világgal való szerfölött agresszív kapcsolatot." A Macskajáték lélektani
dráma - s e nemben egyedülálló az Örkény-színművek sorában. A történelem csak
mint háttér szerepel: az előtérben egy lírai-groteszk magántörténet zajlik, a konfliktus
az emberi érzelmek, a szerelem, a hűség és a féltékenység körül kristályosodik ki.
A Macskajáték alapötlete első ízben az Öregek szerelme (1955) című, rövid novellában bukkan fel. 1963-ban születik meg a Macskajáték című kisregény, mely az ötletet
kibontja - expozícióként mintegy előlegezve azt a keserű-groteszk életigazságot, erköl-

7

esi tanulsággá szűrt felismerést, mely a korábbi novellához is kiindulópontként szolgált: „Mindnyájan akarunk egymástól valamit. Csak az öregektől nem akar már senki
semmit. De ha az öregek akarnak egymástól valamit, azon mi nevetünk."
A kisregény szinte tálcán kínálta a drámát: Örkénynek csak a szerkezetet kellett
feszesebbre rántania, egy-két, a drámai szituáció szempontjából nem létfontosságú epizódot elhagynia, s az utolsó rész egyes szám harmadik személyű elbeszélésmódját párbeszédes formára igazítania. A kisregényben ugyanis párbeszédes részek, levélszövegek,
telefonbeszélgetések váltakoznak - elbeszélői szöveg nélkül. A lényegre törő, gazdaságos szerkesztés a kisregényben és a drámában egyaránt érvényesül - Örkény, ars
poeticájához híven, valóban minden részletet lefarag, elhagy, hogy a középpontba helyezett néhány szereplőt és bonyolult kapcsolódásaikat világítsa meg rendkívüli élességgel.
A drámai cselekmény, mely néhány hét eseményeit fogja át, igen célratörően, éles
fordulatokkal halad a végkifejlet felé. A főhősnő, aki köré a történet szerveződik, idős,
nyugdíjas énektanárnő, aki a hatvanas évek Budapestjének hétköznapjait éli. Egy tudományos kutató házaspár albérlője, s egyúttal amolyan házvezetőnő-féléje is. Nem
riad vissza attól sem, hogy macskájukat magához édesgesse - tejjel, hússal - , vagy hogy
az asszony kisestélyi ruháját sajátjaként hordja, majd vörösborfoltosan akassza vissza
a szekrénybe. Eletének fontos szereplője a szomszéd lakásban lakó kalaposnő, „Egérke", akit ő karolt fel egy szerencsétlenül végződött házasság után. Lányához és vejéhez
rutinná silányult, kiüresedett kapcsolat fűzi - jól példázza ezt a vasárnaponként ritmikusan visszatérő ebéd, az „egybesült disznóhús", amelyet Orbánné utál, de amit Ilus,
fantáziátlanságában és elgépiesedett, célelvű világában, észre sem vesz. Rutinná, automatizmussá vált egy régi kapcsolata is, amely Csermlényi Viktorhoz, a kövér, hangjavesztett, kivénhedt operaénekeshez fűzi. Csermlényit csütörtökönként látja vendégül,
s a menü itt is mindig ugyanaz - a húsleves, az egybesült karaj, melynek beszerzése,
megfőzése, tálalása és elfogyasztása szertartásszerűen változtathatatlan — pontosan kialakult rítus szerint történik. A Gargantua-méretű és étvágyú Csermlényi hajdani
érzéki szerelme az idő múlásával a gasztronómiai élvezetekre tevődött át - s a látszat
szerint Orbánnét is kielégíti a szerelméről való testi gondoskodás e formája. Orbánné
mindennapjait, a múló időt e ritmikusan visszatérő események tagolják - s apró, előre
nem látható, váratlan események teszik változatossá. A csütörtöki vacsorákra való bevásárlás, az Egérke kuncsaftjaival való önzetlen veszekedés, s legfőképpen Svájcban élő
nőtestvérével, Gizával folytatott hosszú-hosszú telefonbeszélgetések.
Ez a kijegecesedett, megállapodott kapcsolatrendszer, az események e rutinszerű
ismétlődése adja a kiindulópontot a drámához. A fordulatokat egy új szereplő hirtelen
felbukkanása indítja el - aki kibillenti az egyensúlyi helyzetből a dráma szereplőit. Az
évtizedek óta nem látott, régi ismerős, a fiatalos és elegáns Paula szinte villámcsapásszerű hatást gyakorol Orbánnéra, akiben felcsillantja az elveszett fiatalság visszaszerzésének lehetőségét. Orbánné, mindenben követve Paula példáját, elkezdi festetni a haját,
a megunt fűzős helyett fájós lábára elegáns félmagas sarkú cipőt vásárol, s imigyen átalakulva és megifjodva Csermlényivel kialakult viszonyában is változást idéz elő: az
idős amorózó hirtelen rádöbben arra, hogy Orbánné: nő. Az újra felfedezett szerelem
még ki sem bomlik kettejük közt, amikor Orbánné végzetes hibát követ el - a férfit
összeismerteti Paulával. A színhely egy pesterzsébeti kultúrotthon, ahol Csermlényi,
sokéves szünet után, ismét fellép. Eddig tart a dráma felívelő, előrevivő szakasza, a bo-

8

nyodalom előkészítése - mely feltartóztathatatlanul vezet a tragikomikus végkifejletig.
A hangverseny után folytatott telefonbeszélgetés során Csermlényi még lelkesen udvarol Orbánnénak, aki azonban már egy-két elejtett szóból megneszeli, hogy Paula is felkeltette a hozzájuk hasonlóan megifjodott férfi érdeklődését. A klasszikus „szerelmi
háromszög" tagjai közt egyre nyilvánvalóbb a feszültség: Csermlényi és Paula titkolják
kapcsolatukat, s Orbánné egyre elkeseredettebben, egyre szívósabban próbál fényt deríteni az igazságra. Jellemének alapvető sajátosságai, gátlástalansága és öntörvényűsége
ekkor mutatkozik meg a maga teljességében. Meri vállalni érzelmeit, nem törődve
konvenciókkal, szokással, illemmel. Nem fogadja el azt a konvenciót sem, hogy a „női
méltóság" arra kötelezné, emelt fővel fordítson hátat a hűtlen férfinak, aki épp legjobb
barátnőjével csalja meg. Orbánné méltósága - sajátos módon - épp abban mutatkozik
meg, hogy a legképtelenebb helyzeteket is vállalja azért, hogy viszontláthassa és visszahódíthassa szerelmét - aki legyen bár kövér, gusztustalan és csélcsap, mégiscsak életének legfőbb és egyetlen értelme. A mások javáért való, önzetlen lemondás idegen tőle szerelméért úgy küzd, mintha saját életéért harcolna. Nem csoda: ez a szerelem valóban az életet és az újra megtalált fiatalságot jelenti számára. Ezért is akar megválni az
élettől, amikor megtudja, hogy Paula és Viktor össze akarnak házasodni: a helyzet reménytelennek látszik, az újrakezdés, a boldogság lehetősége elillant. A kettős megcsalatás, a kettős árulás terhe alatt Orbánné megtörik.
Ezen a ponton merül fel a tragikum lehetősége: ha veje igazi altatót adna neki,
Orbánné öngyilkossága sikerül. A prózai változat eljátszik e tragikus végkimenetel lehetőségével: eljátssza Orbánné halálát és temetését, hogy az igazi, az „optimista" befejezés, Orbánné felébredése valódi feltámadás legyen. A dráma végkifejlete: groteszk
bohózat, könnyes-nevetős játék. Orbánné kiadós alvás után arra ébred, hogy megérkezik nővére, Giza, aki azért jön Magyarországra, hogy feltalálja a gyermekkor tájait,
a ködbe vesző emlékek boldog Létáját. Orbánné feléledése, feltámadt életöröme az
Örkényi „cselekvő optimizmus" szép példája: a mégoly reménytelen helyzetekből való
kilábalás lehetőségére mutat rá. Ez a jelenet még a valósághű, realista pszichológia és
ábrázolás keretein belül marad — később, például a Pisti a vérzivatarban című drámában
Pisti feltámadásai az abszurd színpadi létezés világában történnek meg. Orbánné fergeteges, vidám macskajátékot mutat be Egérkének: még a merev, méltóságteljes Giza sem
tudja kivonni magát a játék varázsa alól, elkapja őt is a sodró lendület, ami Orbánné
személyiségéből árad.
A Macskajáték szereplői közül egyedül a távoli, de leveleivel és telefonjaival nagyon is jelen lévő Giza figurája válik drámai ellenponttá: figyeli és kommentálja az
eseményeket, s hiábavaló kísérleteket tesz arra, hogy húgát eltérítse a veszélyesnek ítélt
útról. Giza mindenben az ellentétét képviseli Orbánné kirobbanóan dinamikus, öntörvényű személyiségének: passzív, hagyománytisztelő, a szokások és konvenciók rabságában élő asszony, aki testileg is akadályozva van mozgásában - évek óta tolószékben
él. Míg Orbánné szegény és mindennapi gondokkal küszködik, addig Giza luxuskörülmények közt él Svájcban, dúsgazdag fiával. Mégis: Orbánné osztályrésze a szabadság, Gizáé a függőség. Orbánnét érzései, ösztönei vezérlik - Giza ezzel ellentétben józan, racionális lény. Világképükben azonban van egy pont, ahol racionalitás és irracionalitás a visszájára fordul: s ez a hazához való viszony. A régi családból származó
két szép Szkalla lány közül Giza a biztonságot, kényelmet és jómódot választotta,
amikor Svájcban telepedett meg - Orbánné, jóllehet, neki is mindez osztályrésze le-

9

hetne, ragaszkodik a szűkös körülményekhez, mindahhoz a bizonytalansághoz és kényelmetlenséghez, ami az itthoni, közép-európai léttel jár együtt. Választását maga sem
tudja racionálisan megindokolni nővérének. „Ezer szál köt ide" - mondja Gizának, aki
joggal veti ellen, hogy ezek a szálak bizony vékonyak.
A darab végére megfordul a helyzet. Giza emlékeiben romantikus eredet-mítoszként él a létai múlt, s ezt az illúziót próbálná a valóságba átültetni. Vele ellentétben
Orbánné racionálisan és józanul viszonyul a múlthoz: pontosan tudja, hogy a hajdani
Léta a világ minden pénzén sem vásárolható vissza, hogy a gyermekkor elsüllyedt paradicsomkertje nem rekonstruálható. Az ő kötődése a jelennek és a jövőnek szól, őt az
eleven, változó élet emberi viszonylatai tartják itt: a szerelem, ha viszonzatlan is, a barátnő, még ha elárulta is őt, gyermeke, még ha csupán kötelességből törődik is vele, és
legfőképpen Egérke, akit segíteni, gyámolítani lehet, mert még nála, Orbánnénál is
magányosabb.
A drámaszerkezet két ellentétes pólusán helyet foglaló két nővér személyisége tágabb kontextusban is értelmezhető, alakjuk szimbolikus jelentést is hordoz. Nemcsak
két, egymással ellentétes lelkialkat, hanem két, a mű megírása idején még egymástól
igencsak távol eső életforma megtestesítőiként jelennek meg: a Nyugat biztonsága és
gazdagsága áll szemben a kelet-közép-európai lét viszontagságos és izgalmakkal teli
mindennapjaival; a biztosított nyugalom a kockázatvállalás drámaiságával. Örkény
majd mindegyik műve ezt a kelet-európai sorsot és determináltságot járja körül, s ábrázolja a legkülönbözőbb figurákban és szituációkban.
A Macskajátékban Örkény radikálisan szakított a színpadi realizmus eszközeivel.
„Ezt a darabot úgy kell eljátszani - mondta egy interjúban - , mintha egyetlen mondat
volna. Nem tűr semmiféle lelassulást, megállást vagy színváltozást, hiszen elejétől a végéig nem más, mint zaklatott lelkű hősnőjének, Orbánnénak egyre zaklatottabb és feszültebb vitája önmagával, a nővérével, az egész világgal [...] Minden színhely elejétől
végig a színpadon van." Elfér ezen a színpadon Orbánné lakása éppúgy, mint a több
száz kilométerre lévő Giza szobája, a pesti tejcsarnok és a fogorvosi rendelő. E feltételezett, a képzeletből előhívott helyszínek reálisak ugyan, ahogyan reálisak a szereplők
is, e színhelyekre azonban irreális dramaturgiával építkezik az író: a színpad maga elvont térként funkcionál, s a darab ritmusát, a jelenetek rendjét nem az eseményekben
rejlő logika, ok-okozati kapcsolat vagy időbeni egymásutániság szabja meg, hanem kizárólag Orbánné belső világa, a világgal és önmagával való perlekedésének belső dinamizmusa. A távolságokat, az elszakított helyszíneket Örkény a telefon és a levélforma
eszközeivel hidalja át.
Az így kialakított drámai közegben az események állandó kettős fénytörésben jelennek meg. A jelenetek egy része nem közvetlenül, hanem csak közvetve, epikus elbeszélés formájában épül a drámába: leggyakrabban Orbánné interpretációjában, aki
vagy levélben, vagy telefonon magyarázza-kommentálja azokat a távol lévő Gizának.
Orbánné elbeszélései sziporkázóan ötletes szerepjátékok: a saját maga által előidézett
komikus-groteszk szituációkat, olykor teljesen képtelen helyzeteket Orbánné rendre
átminősíti, áthangszereli, s az egyetlen logikus eseményként, illetve megoldásként állítja be nővére előtt. Orbánné gátlástalanul átszínezi a valóságot, hogy megőrizze a konvencionális látszatot - melyet tetteivel minduntalan áthág. Szerepjátéka mégsem hazugság, inkább azt sugallja, hogy a hősnő fölötte áll a valóság apró tényeinek. Realitás és

10

illúzió, belső és külső valóság eme kettősségére Örkény később egész drámát épít:
a Kulcskeresők címűt, mely az álmodozást a magyar alkat meghatározó sajátosságává
lépteti elő.
A Macskajáték ősbemutatója 1971-ben volt a szolnoki Szigligeti Színházban, ezt
követte az ugyancsak nagy sikerű Pesti Színház-beli előadás-sorozat, Sulyok Mária remek Orbánné alakításával a középpontban. Számos külföldi bemutatója közül említsük meg a londonit, ahol Elisabeth Bergner játszotta a főszerepet. A mű alapján Makk
Károly rendezésében film is készült (1972).

11

