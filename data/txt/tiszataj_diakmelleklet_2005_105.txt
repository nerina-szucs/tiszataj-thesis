A TISZATÁJ DIÁKMELLÉKLETE
2005. ÁPRILIS

105. SZÁM

ALFÖLDY J ENŐ

Személyes és közös múlt
A DUNÁNÁL
I
A rakodópart alsó kövén ültem,
néztem, hogy úszik el a dinnyehéj.
Alig hallottam, sorsomba merülten,
hogy fecseg a felszín, hallgat a mély.
Mintha szívemből folyt volna tova,
Zavaros, bölcs, és nagy volt a Duna.
Mint az izmok, ha dolgozik az ember,
reszel, kalapál, vályogot vet, ás,
úgy pattant, úgy feszült, úgy ernyedett el
minden hullám és minden mozdulás.
S mint édesanyám, ringatott, mesélt
s mosta a város minden szennyesét.
És elkezdett az eső cseperészni,
de mintha mindegy volna, el is állt.
És mégis, mint aki barlangból nézi
a hosszú esőt – néztem a határt:
egykedvű, örök eső módra hullt,
színtelenül, mi tarka volt, a mult.
A Duna csak folyt. És mint a termékeny,
másra gondoló anyának ölén
a kisgyermek, úgy játszadoztak szépen
és nevetgéltek a habok felém.
Az idő árján úgy remegtek ők,
mint sírköves, dülöngő temetők.

JÓZSEF ATTILA
(1905–1937)
A Dunánál sok minden, csak
nem önelemző vers. Ha mégis a „lélekelemzésen” alapul
gondolatainak egy része,
akkor nem az egyéni, hanem
a „kollektív tudattalan” tudatosítását célozza (és ezzel
mintha Freud felől Jung
irányába mozdulna el). Nem
a személyes múltat „vallja be”
[…], hanem a közös, nemzeti,
közép-európai és emberiségmúltat vizsgálja.

II
Én úgy vagyok, hogy már százezer éve
nézem, amit meglátok hirtelen.
Egy pillanat s kész az idő egésze,
mit százezer ős szemlélget velem.
Látom, mit ők nem láttak, mert kapáltak,
öltek, öleltek, tették, ami kell.
S ők látják azt, az anyagba leszálltak,
mit én nem látok, ha vallani kell.
Tudunk egymásról, mint öröm és bánat.
Enyém a múlt és övék a jelen.
Verset irunk – ők fogják ceruzámat
s én érzem őket és emlékezem.
III
Anyám kún volt, az apám félig székely,
félig román, vagy tán egészen az.
Anyám szájából édes volt az étel,
apám szájából szép volt az igaz.
Mikor mozdulok, ők ölelik egymást.
Elszomorodom néha emiatt –
ez az elmúlás. Ebből vagyok. „Meglásd,
ha majd nem leszünk!…” – megszólítanak.
Megszólítanak, mert ők én vagyok már;
gyenge létemre így vagyok erős,
ki emlékszem, hogy több vagyok a soknál,
mert az őssejtig vagyok minden ős –
az Ős vagyok, mely sokasodni foszlik:
apám- s anyámmá válok boldogan,
s apám, anyám maga is ketté oszlik
s én lelkes Eggyé így szaporodom!
A világ vagyok – minden, ami volt, van:
a sok nemzetség, mely egymásra tör.
A honfoglalók győznek velem holtan
s a meghódoltak kínja meggyötör.
Árpád és Zalán, Werbőczi és Dózsa –
török, tatár, tót, román kavarog
e szívben, mely e múltnak már adósa
szelíd jövővel – mai magyarok!

2

… Én dolgozni akarok. Elegendő
harc, hogy a multat be kell vallani.
A Dunának, mely mult, jelen s jövendő,
egymást ölelik lágy hullámai.
A harcot, amelyet őseink vívtak,
békévé oldja az emlékezés
s rendezni végre közös dolgainkat,
ez a mi munkánk; és nem is kevés.
1936
A mű keletkezése
1936 tavaszán a Szép Szó szerkesztősége tematikus számot tervezett a június eleji könyvnapra Mai magyarok régi magyarokról címmel. Olyan írások érkeztek be, mint például
Babits esszéje Széchenyiről, Móriczé Bethlen Gáborról vagy Kassáké Petőfiről. Kiélezett
történelmi pillanatban vállalkozott az orgánum az idült történelmi gondok megvitatására,
különös tekintettel a Duna-menti népeket közösen fenyegető náci veszélyre s a hazánk és
szomszédjai közt levő, Trianon óta gyülemlő feszültségre. A Horthy-Magyarország végzetes
úton haladt: a háborúra készülő Németország terjeszkedéséhez kapcsolta a magyar érdekek képviseletét, holott a hitleri „élettér-politika” hosszú távon éppúgy fenyegette hazánkat, mint a szomszédos államokat. A szabadelvű, antifasiszta szellemben szerkesztett folyóirat operatív irányítói József Attilát, a szellemi műhely egyik vezetőjét kérték föl arra,
hogy – közelebbi tárgyi megkötés nélkül – írjon verset a különszámba. Művét „vezércikkversnek” szánták. Május közepére a tördelés elkészült. Csupán az első oldalak álltak üresen, mert József Attila kézirata még nem érkezett be a szerkesztőségbe. Ijedelmet keltett,
hogy a költő nem jelentkezett, hiába keresték otthon a lapzárta óráiban. A Japán kávéházban találtak rá elkeseredetten, magába roskadtan. Úgy tudta, hiába dolgozna már versén,
a lapszámot lekéste. Amikor meghallotta, hogy az ő írására várnak, felvillanyozódott, s egy
órán belül befejezte félkész művét. A Dunánál az elképzelésekhez híven a Szép Szó élén,
kiemelt közleményként jelent meg. A mű „publicisztikai” szempontból tökéletesen megfelelt a célnak: gondolatvilága egyezik azzal az elvvel, amelyet Kossuth Lajos, Ady és Jászi
Oszkár kezdeményezett a Duna-menti népek, szlávok, románok és magyarok megbékéléséről és összefogásáról. József Attila máskor is tanújelét adta annak, hogy kapcsolatokat keres a szomszéd népek kultúrájával: cseh, szlovák és román költőket fordított.
A költemény az életműben
A József Attila-irodalom fogas kérdései közé tartozik, hogy miként írhatta meg a költő
élete egyik válságos, kishitűséggel fenyegetett időszakában A Dunánál című ódáját, az
életmű kiemelkedő, konstruktív szellemet sugárzó, klasszikusan kiegyensúlyozott költeményét.
A költő évek óta lélekelemző kezelésre járt különböző orvosokhoz. A freudizmusnak
mint elméletnek és mint pszichoanalitikai gyakorlatnak nagy jelentőséget tulajdonított.
Több okból is szüksége volt rá. Egyrészt önismereti célból: szerette volna minél jobban

3

megismerni saját énjét, ösztönvilágát. Így szerzett ismereteit költészetében szándékozott
alkalmazni. Másrészt azt remélte a modern lélektantól, hogy választ ad az ember és a társadalom olyan kérdéseire, amelyekre a gazdasági alapú elemzések nem nyújtanak kielégítő
magyarázatot. Kezelőivel azonban elégedetlen volt. Szellemi fölényben érezte magát orvosaival szemben, valószínűleg joggal. Olyan fokú önismeretre, világismeretre és nem utolsó
sorban lélektani beavatottságra tett szert, amelyet orvosai nem tudtak felülmúlni. Árnyaltabban, pontosabban és érzékletesebben írt és gondolkozott a lélekelemzésről, az egyén és
a társadalom „betegségéről”, mint bármely hivatásos lélekbúvár. Szenvedélyes vitatkozókedvét orvosaival szemben is érvényesítette, és általában zavarba hozta őket. A József Attila-irodalom gyakori tévedése, hogy egyik-másik orvosa azért mondott le gyógykezeléséről, mert gyógyíthatatlan betegnek tartotta. Valójában az orvos–beteg viszony vált lehetetlenné, hol ezért, hol azért – Gyömrői Edittel például egészen személyes okból. A költő nem
tekintette magát betegnek, és a szó elmekórtani értelmében nem is volt az. A freudi módszer segítségével önmagát és az „örök emberit” tanulmányozta, felismerését pedig költőként kamatoztatta. Lírai újításait sokan félreértették, magatartás-zavarnak tekintették. Az
„én nem vagyok bolond”, a „köztetek lettem bolond” és a „hány hét a világ? Te bolond”
fordulatok jelzik védekezésének fokozatait, melyek végül az ironikus-rezignált „tudomásulvételbe” torkolltak.
Úgy vélte, hogy a tudattalan tartalmak feltáró módszerét írásos formában alkalmazva
olyan dokumentumanyagot rögzíthet, amelyet saját maga is elemezhet, és sok mindent
megtudhat belőle tárgytalan szorongásainak okairól és általában önmagáról. Egy tiszta lapokból egybekötött könyvet „két ülésben” – 1936. május 22-én és 24-én – teleírt. Az volt az
elképzelése, hogy írásban valósítja meg a spontán és minden meggondolástól függetlenített
„kibeszélő” módszert, melynek dokumentumait vagy ő maga analizálhatja, vagy előbbutóbb találkozik egy olyan pszichiáterrel, aki erre alkalmas. (A füzetben régi ismerőse és
első kezelője, Eisler doktor nevét említi, de aztán ezt is elveti.)1 A Szabad-ötletek jegyzéke
két ülésben című 170 oldalas kéziratos könyv azokban a napokban készült el, amelyekben
A Dunánál című költeményt írta.2
A nem bizonyosan műalkotásnak szánt, de versszerűen sorokba tördelt – azaz lírai hatást keltő – művet nem véletlenül nevezik gyakran a kutatók is „szürrealisztikus” írásnak.3
A költő – önkéntelenül vagy félig tudatosan – valószínűleg új ihletforrásokat is keresett
magában. 1936 tavaszán már mondogatta ismerőseinek, hogy költői ihletforrásának kimerülésétől tart, noha utolsó két évében legtermékenyebb időszakát élte. A „jegyzéket” végül is költőileg hasznosította. Vágó Mártának megvallotta, hogy gyerekkori emlékeinek egy
részét a lélekelemzői kezelés során elevenítette föl; e nélkül nem tudta volna megírni
Mama című versét vagy A Dunánál e részletét: „S mint édesanyám, ringatott, mesélt /
s mosta a város minden szennyesét.”4
Tverdota György mélyrehatóan vizsgálta azt a nehezen értelmezhető jelenséget, hogy
a Szabad-ötletek jegyzékében és más pszichoanalitikus vallomásaiban olyan érzelmeket és
gondolatokat vetített ki magából József Attila, amelyek éles ellentétben állnak A Dunánál
gondolataival és klasszicista formáló elveivel.5 A vers szempontjából az a legfeltűnőbb,
hogy fájó sérelmeket és keserű indulatokat fejezett ki anyjával és apjával szemben, s lesújtóan nyilatkozott a munkáról, holott A Dunánál harmonikus képet fest a szülők és a gyermek viszonyáról, és a küldetés igényével jelenti be szándékát: „Én dolgozni akarok”. Itt

4

jegyzem meg, hogy a József Attila-irodalom gyakran hivatkozik a Kosztolányi-versek hatására, de nem számol a Költő a huszadik században című Kosztolányi-verssel, melynek
e részlete nagyon is közel áll a vallomásfüzet gondolataihoz: „Csak annyit érünk, amennyit
magunkba, / mit nékem a hazugság glóriája, / a munka.” Ez megfelel a Szabad-ötletek
munkagyalázó részleteinek. József Attila egyik legtekintélyesebb, nagyra becsült pályatársától is szellemi muníciót kapott egyes „szabad ötleteihez”. A Kosztolányi-vers és A Dunánál közt is van párhuzam. „Azt hirdetem barátim, sok a kettő, / de még több az egy” –
olvassuk Kosztolányinál; „s apám, anyám maga is ketté oszlik, / s én lelkes Eggyé így szaporodom” – áll József Attilánál. Az Eggyé szaporodom oximoronja érthetőbb is, ha figyelembe vesszük a hasonló ellentmondást kifejező Kosztolányi-sort. Nem mintha József Attila ezúttal (sok politikai és szerelmes versével ellentétben) elfogadta volna azt a sztoikusindividualista tételt, hogy az ember egymagában állva több, mint sokadmagával vagy párt
alkotva. Más hangsúllyal szól az „egy”-ről A Dunánál szerzője, mint az idősebb mester.
Egyrészt az egyént a szülők boldog egyesülésének eredményeként tünteti fel, másrészt az
anya–apa–gyermek hármasának harmóniájáról fest képet: az egyes ember szüleitől kapja
az életet s az emberiség alapvető erkölcsi normáit. Műve a térben és időben végtelenné tágított közösséget hirdeti, amellyel a költő maradéktalanul azonosul. Voltaképpen a korabeli politikai vezér (Kosztolányi idézett versével mondva: a „rongy bohóc”) szólamaival dacol – aki a tömeg összpontosult akaratának állítja be magát –, amikor így vall: „A világ vagyok – minden, ami volt, van: / a sok nemzetség, mely egymásra tör”. A gyilkos ösztönöket
fölkorbácsoló akarnokkal szemben ő a kortex-ember és a tanító. A „kétmilliárd” egyén
iránti alázattal beszél az emberiség nevében, s nem a (Kosztolányi által megvetett) tömeghez, hanem a gondolkodó egyének sokaságához szól. Joggal mondhatja másutt, hogy
„Egem az ésszel felfogott / emberiség világossága” (Már régesrég…, 1937).
Túl az önelemzésen
A Dunánál sok minden, csak nem önelemző vers. Ha mégis a „lélekelemzésen” alapul gondolatainak egy része, akkor nem az egyéni, hanem a „kollektív tudattalan” tudatosítását
célozza (és ezzel mintha Freud felől Jung irányába mozdulna el). Nem a személyes múltat
„vallja be” (azt más verseiben teszi meg, amelyekben a freudizmus eredeti, vagyis az egyéni
lélekelemzésre szánt, erősen a szexualitásra irányult elméletével él), hanem a közös, nemzeti, közép-európai és emberiség-múltat vizsgálja. Saját rendellenes, esendő múltját, árvaságát, az apa megbocsáthatatlan hűtlenségét és eltűnését, az anya vélt szeretetlenségét és
korai halálát, szerencsétlenségének ősforrásait (melyekről annyi verse szól) ezúttal nem
bolygatja. Inkább elfödi vagy megszépíti, illetve ahhoz a családmodellhez igazítja, amelyet
„rendesnek” tart az emberiség életében. Önnön személyét illetően nem a „ki vagyok én”
kérdésre felel (mint ahogy a mű számos elemzője véli), hanem jobbik énje nevében beszél.
A „mire rendeltetünk a történelemben?” kérdésre válaszol a történelmi folyamatból leszűrt, eszmei értelemben. A mű kikövetkeztethető kérdésföltevése Vörösmarty Gondolatok
a könyvtárban című versével rokon: „Mi dolgunk a világon? Kűzdeni / erőnk szerint a legnemesbekért. / Előttünk egy nemzetnek sorsa áll” – és így tovább.
Tverdota György úgy nyilatkozik a költő majd’ egyidejű, különböző műfajú és szemléletű írásairól, mint feloldhatatlan önellentmondásról. Szerinte akkor sincs erre magyará-

5

zat, ha tudjuk, hogy József Attila szublimációnak nevezte a költői formálást, amelyben
a nyers élményanyag a fizikai jelenséghez hasonló „minőségi ugrással” nyeri el művészi
alakját.6 Egy másik írásában az irodalomtörténész arra a következtetésre jut, hogy „Két József Attilánk van 1936 májusában (…): egy, a közösséghez szóló, a jövő felé irányuló, másokkal törődő, tettrekész, s egy befelé forduló, megtört, segítségre szoruló, beteg, elszigetelt, vagy talán inkább magát elszigetelő egyén. Mindkettő igazi, hiteles, mindkettő remekművek alkotója, s a kettő: egy.”7 Ez az igazság, de úgy vélem, a magyarázat nem állhat
meg itt.
Első hozzátenni valóm: József Attila a költészet igazi professzionistája volt, aki bármit
meg tudott oldani versben, amit csak akart.
Második: hogy mit akart versben megoldani, azt kivételes erkölcsi érzéke határozta
meg, főleg amikor nem személyes dolgairól, hanem közügyekről szólt. Morális lény volt,
aki költőként, íróként mindig a legmagasabb rendű eszméket tartotta szeme előtt. Látszólagos következetlenségei alighanem abból eredtek, hogy benne hol az eudaimón – a „jó
szellem” –, a benevolencia – a krisztusi keresztet vállaló jóakarat – kerekedett fölül, hol az
önsorsrontás démona (nevezhetjük halálösztönnek, betegségnek vagy betegségbe menekülésnek is). A Dunánál olyan ember magányos eszmélkedése, aki gondolataiban képes
megteremteni a harmóniát önmaga és a többi ember között.
Harmadik számú kiegészítésem: József Attila ismerte Babits korai Vörösmarty-tanulmányát, amely szerint a Tündérvölgy, a Délsziget és a Rom szerzője a romantikus álmodozás éveiben a lelki szélsőségeknek adta át magát – tündérmeséknek, rémtörténeteknek és
halálos szerelmi képzelgéseknek –, de a Szózat költőjeként a reformkori harcokban a kötelesség hívásának engedett, hogy programot adhasson nemzetének. A Dunánál helyzete
hasonló: a vers írásakor József Attila minden gondolatát a nemzeti ügynek rendelve alá,
eszményi jelképet alkotott a történelmi emberfolyamról, amelynek tapasztalata és tudása
összeadódik benne, a hivatott költőben, hogy utat mutasson a közösségnek.
Műve szerint kettős veszély fenyegeti a magyarságot: az ezeréves története folyamán
fölgyűlt ellenségeskedés, s az egész Közép-Európát elnyelni akaró nacionalizmus. A reformkori örökség időszerű alkalmazását látjuk a műben: a nemzeti romantika stiláris vonásait és a romantikus költő váteszi magatartását elhagyva viszi tovább a hagyományt.
A múltbeli nemzeti hősiesség egyoldalúan kiemelt példái helyett a Duna-menti népek történelmi viszonosságát, a sorsközösséget hangsúlyozza a közös veszélyben.
Filozófiai sugallatok
A magyarok és a közép-európai népek sorskérdéseinek költeményében számos filozófiai
hatás kitapintható. A kutatók joggal utalnak Bergson Anyag és emlékezet című munkájára.
Tverdota értelmezésében innen ered a mű tradícióra épített időfelfogása: „(…) a múlt
észlelése, birtoklása teszi az embert arra képessé, hogy szembenézzen a jelennel, s válaszolni tudjon a jelen kérdéseire”. Elsősorban az értelmiség feladata, hogy ezt a képességet
megszerezze, és másoknak továbbadja. Ennek megfelelően értelmiségi hitvallásnak tekinthető a II. versegység e részlete: „Én úgy vagyok, hogy már száz ezer éve / nézem, amit
meglátok hirtelen. / Egy pillanat s kész az idő egésze, / mit százezer ős szemlélget velem”.
Ez a felfogás, ez a gondolkodásmód teszi alkalmassá az embert arra, hogy örökletessé tegye

6

a világról és önmagáról megszerezhető tapasztalatát, és fejlődésképesebb legyen minden
más teremtménynél. Ennek köszönhetően nem kényszerül arra, hogy nemzedékről nemzedékre „nulláról” kezdje a tudásanyag megszerzését és felhalmozását. A gondolat más
összefüggésben visszatér a III. részben: „A világ vagyok – minden, ami volt, van: / a sok
nemzetség, mely egymásra tör”. Nem csupán fölidézi, hanem meg is szenvedi a történelmi
folyamatot: „A honfoglalók győznek velem holtan / s a meghódoltak kínja meggyötör”.
Tverdota másokkal (például Németh G. Bélával, N. Horváth Bélával) egyetértésben
megállapítja, hogy a bergsoni hatáshoz hasonlóan fontos a freudi befolyás. Ahogy a lélekelemzés hozza felszínre az egyén tudata mélyén szunnyadó emlékeket, és szabadítja meg
a beteget szorongásaitól és fóbiáitól, úgy kell a gyógyítás szándékával kezelni a közösséget,
a hódítók és meghódoltak, illetve az elnyomók és elnyomottak ellenségeskedéséből, a győzelmekből és gyötrelmekből származó kollektív tudatot, lelkületet. A műben egyensúlyra
jutnak a nemzeti és a társadalmi motívumok: a honfoglalás az államalapítás föltétele volt,
a meghódoltak viszont a közösség alkotó részei lettek. Más népeknek sem lehet felróni,
hogy nemzeti öntudatuk megerősödvén, ugyancsak „honfoglalókként” léptek föl velünk
szemben. Az emberi nem öntudatosodásának magasabb szintjén józan érdekegyeztetésre
van szükség. A Dunánál azáltal, hogy a „közép-európai” gondok tisztázását szolgálja, lényegében Európa eszméjét sugárzó mű, akárcsak a Thomas Mann üdvözlése vagy a Levegőt!.
József Attila figyelemre méltó erőfeszítéseket tett már különböző műfajú írásaiban
azért, hogy a freudizmust összekapcsolja a marxizmussal, s a lélektant kiterjessze a társadalomra. Más szóval, hogy ne csak a közösségből értse meg az egyént, hanem az egyénből
is a közösséget. Különösen a nácizmus németországi győzelmének okait keresve tartotta
ezt szükségesnek: az agresszív nacionalizmust kollektív lelki eltévelyedésnek (is) tartotta.
Az ember nem csupán a közvetlen gazdasági érdekek befolyása alatt áll, hanem évezredes
örökségeket hordoz lelkében, amelyeknek sajátos törvényei vannak. A Dunánál ennek az
örökségnek rendkívül tömör és nagyvonalú kivetítése, összefoglaló látomása.
Műfaj és műforma
Németh G. Béla gondosan kimutatta a költeménynek azokat a sajátságait, amelyek az
ódaműfaj klasszikus hagyományaihoz kötik a művet.8 József Attila a pindaroszi modellt
követte. Az ókori ódaköltő gyakran triptichon-szerkezetet választott művének, amely sztrophé, antisztrophé és epodosz részekből áll. A triász elemei nem lineáris logikai előrehaladás szerint következnek egymásra, inkább koncentrikusan épülnek rá a központi magra –
valamilyen mítoszra. Ennek megfelelőjét keresve, József Attila versében az idő fogalmát
nevezhetjük meg a költemény magvaként. Ez egyrészt maga a dolgok végtelen egymásutánja, másrészt az evolúciós és a történelmi folyamat, harmadrészt a személyes élettörténet. A pindaroszi ódákban rendesen szóba kerül a hírnév – az olimpiai győzteseket ünneplő ódákban elsősorban a bajnoké, de az őt megéneklő költőé is.9 József Attila művében
ez a hagyomány az igazmondó hivatással hozható összefüggésbe. A váteszi költőszerep átértékelődik: a költő immár nem az isteni sugallat közvetítője, hanem ihletett, nemzeti
és társadalmi ügyekben illetékes, az erkölcsi felelősség nevében felszólaló gondolkodó.

7

A pindaroszi óda sajátosságaihoz tartozik még a toposzok, metaforák, hasonlatok és kontrasztok gyakorisága.
Az ókori óda sajátságai valamilyen módon rendre föllelhetők József Attila művében,
akkor is, ha verselése alapvetően a „nyugat-európai” modellhez igazodik. A műben első
hallásra fölismerhető az ódai emelkedettség – legalábbis a II–III. részben; az elégikus első
rész alapján az elégika-óda műfajmeghatározás is indokolt. A pindaroszi modellre jellemző
a vers elemeinek ismételt felbukkanása. József Attila művében ilyen visszatérő elem az
I. és a II. részben egyaránt említett anya, a kezdő és a záró versszakban egyaránt előforduló
Duna motívuma, illetve a kulcsfontosságú vallani ige a II. egység közepén s a vers utolsó
szakaszában. Gyakori továbbá Pindarosznál a triptichon egységeinek eltérő verselési
módja. E változatosságban József Attila annyiban követi a pindaroszi modellt, hogy A Dunánál három része eltérő strófaszerkezetet mutat. (Pindarosznál nincsenek strófák, ő szabálytalanul tagolt formákat alkalmazott.) E művében József Attila a Nyugat első nemzedéke (Babits, Kosztolányi, Tóth Árpád) által kimunkált tízes-tizenegyes jambusi sort használja keresztrímekkel. Ebben következetes: a századelőn elvárt, „nyugatias” szépségigénynek megfelelően, a páratlan sorok mind ereszkedők, a párosak emelkedők.
Szerkezet
A szerkezet klasszikus rendhez igazodik, alkalmazása mégis egyéni, jellegzetesen huszadik
századi. Az I. egységben a költő kijelöli a szemlélődés helyszínét, megteremti az ihlető
versszituáció személyes és tárgyi föltételeit. A II. rész látomást ad az egyén és a közösség
dialektikus kapcsolatáról, s megteremti a sokaság nevében való megszólalás alapját. A III.
egység bontja ki az egyes emberre és a népeinkre érvényes történelembölcseleti véleményt.
Csak a múltból idézhette föl a helyzetet: a vers májusban keletkezett, ám a vízben elúszó dinnyehéj a nyári hónapok valamelyikére utal. A színhely az adatok szerint a mai Szabadság-híd pesti lába közelében lehetett. (Lehetséges, hogy a harmadik versszak barlanghasonlatának ötletét a szemközti Sziklakápolna barlangja adta; Ady hasonló tárgyú – és
alighanem figyelembe vett – versében, A Duna vallomásában is felbukkan.)
Az I. egység sokoldalúan megalapozza a szemlélődést. A vízpart mindig is a költői
kontempláció kedvelt helyszíne volt. A Duna Közép-Európa nagy folyama, mely áthalad
azokon az országokon, amelyekkel a történelem összekötött és összeütköztetett minket.
Kettős jelkép: tér- és időbeli. Térben a szomszédos országokra utal, időben pedig az „időfolyam” toposzának felel meg. Hérakleitosz pantha rhei tételét is a filozófiában otthonos
költő képzetkörébe vonja, mely szerint minden folytonosan mozog és változik – a dolgok
megismétlődnek, de mint a hullámok, sosem egyformán. Nem léphetünk kétszer ugyanabba a folyóba. Gondosan megteremti költőnk a térbeli és időbeli közlekedés szemléleti
föltételeit: a folyam vízszintes mozgása után az eleredő eső függőleges mozgása jelzi a tér
és az idő függvényrendszerét, amelyet a vonuló víz horizontális és a cseperésző eső vertikális mozgása rajzol meg. S az őselemnek fontos szerepe van az őssejtig meghosszabbított
törzsfejlődési folyamatban is, melynek csúcsán az eszmélkedő áll.
A pindaroszi óda jellegzetes kontrasztjai is jelen vannak a műben. A „fecseg a felszín,
hallgat a mély” ellentét például a jelenség és a lényeg viszonyára utal. A „fecsegő felszín”
kép a 4. versszakban lombosodik ki: a Duna habjai „játszadoztak szépen és nevetgéltek”.

8

A jelenségek és látszatok felszíni játéka és a dolgok mélyén rejlő lényeg az idő árján hömpölyög: „Az idő árján úgy remegtek ők, / mint sírköves, dülöngő temetők”. Az elmúlás szomorúsága itt elégikus hangulatot teremt: a modern óda ritkán „tiszta” műfaj, gyakran elégikus
vonásokat kap, ahogy más történelembölcseleti versek példája mutatja, így Illyés Gyula tíz
évvel későbbi történelmi ódája, A reformáció genfi emlékműve előtt is. A „sírköves, dülöngő temetők” képe éles szembenállást éreztet az előző sorok játékosságával, jelezve, hogy
az élet az előző nemzedékek halálából sarjad. Hérakleitosszal szabadon mondva, az új és
a régebbi nemzedékek viszonyában emez éli annak halálát, amaz halja ennek életét. A III.
részben is ez a kölcsönösség érvényesül.
Az I. részben kétszer is feltűnik az anyamotívum, amely a vers keletkezése körüli időben – az anyakomplexust nem csupán feltáró, hanem részben tápláló pszichoanalízis hatásának tulajdoníthatóan – különösen gyakori József Attila költészetében. Gyömrői Edit lélekelemző gyakorlatai, a pszichiáternő iránti vonzalom és a nőben anyát is kereső érzelmi
igény hozta felszínre a költő legszebb anyaverseit s az anya–gyermek viszonyra utaló képeit, hasonlatait. A költő a gyermekének mesélő anyához hasonlítja a folyót: „S mint édesanyám, ringatott, mesélt”. A képsornak ez a része is Ady A Duna vallomása című versének
hatásáról árulkodik. („S halk mormolással kezdte a mesét / A vén Duna. Igaz az átok, / Mit
már sokan sejtünk, óh, mind igaz: / Mióta ő zúgva kivágott, / Boldog népet itt sohse látott.”) A folyam a történelem tanújaként mesél Adynál is, József Attilánál is. A groteszkre
hangolt Adynál vén korhelyként mesél, pletykál és mormol – a népek közti béke vágyától
vezérelt s meghittebb húrokat pengető József Attilánál anyaként mesél, és gyermekként
játszadozik, nevetgél. (A mű alapeszméje a vele kapcsolatban gyakrabban emlegetett Adyverssel, a Magyar jakobinus dalával is egyezik.)
Létköltemény és költői hitvallás
A Dunánál nemcsak történelemfilozófiai óda, hanem létköltemény és költői hitvallás is.
Számos részletszépségén túl azért nagy mű ez, mert az emberi lét alapvető értékeit, boldog
és tragikus lényegét ragadja meg a történelmi igazság kimondása érdekében. Hivatkozik
a családi harmóniára, a szülők szerelmes ölelkezésére, majd a temetőkkel s a „Meglásd, ha
majd nem leszünk!…” sóhajt idézve a halálra. Utal az ember lényegét meghatározó öröm és
bánat, szenvedés és nevetés, ölés és ölelés nagy ellentétpárjaira. További alapértékek
a műben a munka, az étel és az élet, az erkölcs, a tanulás, az emlékezés meg a munkával szinonim értelemben (is) használt harc. (A vers korábbi változatában az „Elegendő harc, hogy
a múltat be kell vallani” mondatban a harc szó helyén kín állt. A költő valószínűleg azért
változtatott így, mert a szó az előző szakaszban már kimondatott „a meghódoltak kínja”ként.) Hivatkozik a történelem természetéből fakadó győzelmek és gyötrelmek váltakozására, honfoglalókra és meghódoltakra, az osztályharc vétkeseire és áldozataira. A történelmi nevek tömören kifejezik az ellentéteket. A nemzeti és a társadalmi szempontok is
arányosan szerepelnek tehát a gondolatmenetben. Ez a magyar történelem hagyományaira
nézve igen fontos: a szabadság és a demokrácia elve mindmáig egymás ellen fordul politikai életünkben. Hivatkozik továbbá a vers az egyénre, az emberpárra és a sokaságra. Az
egybetartozó ellentétek a múlt–jelen–jövő fogalomcsoportban, illetve az időben zajló
harcból kibontakozó tudásban békülnek ki és ölelkeznek össze a vers vége felé.

9

A mű középső, II. része teremti meg a filozófiai alapot ahhoz, hogy a költő a közösség
hangadójaként tüntesse föl önmagát, és nemzeti programot fogalmazzon meg. Benne rejlik
sajátos módon a munkamegosztás elvének időbeli kiterjesztése, egyben a marxi „nem tudják, de teszik” gondolat: „Látom, mit ők nem láttak, mert kapáltak, / öltek, öleltek, tették,
ami kell.” Ez visszafelé is érvényes: „S ők látják azt, az anyagba leszálltak, / mit én nem látok, ha vallani kell”. Mintha a halottaktól kapná megbízatását arra, hogy nevükben hirdesse az igazságot: „Tudunk egymásról, mint öröm és bánat. / Enyém a múlt és övék a jelen. / Verset írunk – ők fogják ceruzámat / s én őrzöm őket és emlékezem”. (A mások nevében való megszólaláshoz kapott felhatalmazás érdekes módon mindig nagyobb probléma Illyés számára. Említett versében is: „Vagy előbb én beszélhetek?” – kérdezi az emlékmű néma szoboralakjaitól.)
Az elemzők legtöbbször Hegel dialektikus fejlődéselvére hivatkoznak a mű történelemszemléletével kapcsolatban. Joggal, mert a vers végkövetkeztetése és programja egybevág
vele: a „múlt, jelen s jövendő” egységes, de ellentmondásos folyamat, amelynek mozzanatai nem mechanikusan következnek egymásból, hanem visszaesésekkel és újrakezdésekkel,
s a tragédiák ellenére, rejtekutakon haladva következik be az összemberi folyamatban
a katarzis, a megtisztulás. Ám a szubjektív akaratnak, a tanításnak és meggyőzésnek nagyobb szerepet szán József Attila, mint a német gondolkodó; Kant kategorikus imperatívuszának megfelelően érvényesíti a kell mozzanatát. Ezért mondja: „Elegendő harc, hogy
a múltat be kell vallani”. Ez a „kell” más, mint a politikai akarnok parancsa. Más a harc is:
lényege nem az öldöklés, hanem az emlékezés, a történelmi tudatosság és ennek alapján
„közös dolgaink” békés rendezése.
A III. egység két egyenlő részre osztható, melyek közül az első élet-, illetve létfilozófiai,
a második inkább politikai természetű és ars poetica értékű. Saját személyére és szüleire
hivatkozó soraiban a költő Schopenhauer Életbölcselet című munkájához hasonló gondolatot fejteget az egyénről. A filozófus szerint az ember anyjától örökli természeti adottságait, biológiai létét, egészségét, és apjától veszi át a társadalmi beilleszkedéshez szükséges
erkölcsi tudást. Ez jellegzetesen patriarchális felfogás, mely azonban nemcsak a feudalizmusban, hanem a polgári társadalomban is sokáig érvényes. Nemcsak a 19. századi Schopenhauer, hanem a 20. századi Freud is ezt vallja társadalmi tapasztalatai alapján. József
Attila átveszi ezt. Ha nem is volt része benne (vagy alig), ezt látta falusi nevelőszüleinél és
rokonainál: „Anyám szájából édes volt az étel, / apám szájából szép volt az igaz”. Hivatkozik családi eredetére, kun édesanyja, illetve székely és félig (vagy egészen) román apjára,
példázva, hogy a származás, az akkoriban oly sokat emlegetett „vérség” esetleges dolog,
amelyet az ember számon tart, de ideológiát, elsőbbségi vagy felsőbbségi tudatot nem
építhet rá az emberi lényeg eltorzítása nélkül. A nemzetségek és nemzetiségek feloldódnak
az évmillók során végbement evolúcióban, amely egészen az „őssejtig” visszavezethető.
A műben egységes látomás bontakozik ki a folyamatról.
Mégsem nevezném az ódát látomásversnek: a benne felvillanó és lepergő képek a gondolkodás, a fogalmi megvilágosodás részét képezik. A Dunánál a gondolati költészet mesterműve. N. Horváth Béla műfaji behatárolása szerint A Dunánál „filozófiai óda: az egyén
léttörténetének, genezisének pszichoanalitikai ódája”. Ez azzal a módosítással fogadható
el, hogy nem az egyéni, hanem a kollektív tudat „fölöttesét” fejezi ki. A záró sorok az Ars
poeticához hasonlóan vallják, hogy a költői munka közösségérdekű harc. Amott: „Én nem

10

fogom be pörös számat. / A tudásnak teszek panaszt”; emitt: „Én dolgozni akarok. Elegendő / harc, hogy a múltat be kell vallani”.
Máshogy „freudista” vers tehát ez, mint a Mama, az Egy kisgyerek sír vagy a Gyermekké tettél. És ugyancsak máshogyan „bartóki” mű, mint a Klárisok, a Medvetánc vagy
a Nagyon fáj: folklorizálásnak és Allegro barbaró-i „démoniságnak” alig láthatjuk nyomát
az ódában. Viszont a Bartók-életműhöz hasonlóan a Duna-menti népek kulturális (és történelmi-politikai) egységének gondolatát sugallja az egyén és a természettől fogva adott és
történelmileg létező emberiség egysége nevében.10 Ez a vers nem a magányos, elidegenedett és a társadalom betegségét a saját példáján megmutató magánember tragédiájából,
hanem a nembeli öntudatára ébredt közösségi ember képességéből meríti katarzisát. Abból, hogy végig tudja gondolni közös érdekünket az őssejttől a mai magyarokig és a holnapi
emberiségig.
JEGYZETEK
1. Németh Andor tévesen írja könyvében, hogy a Szabad-ötletek jegyzékét Gyömrői Edit rábeszélésére
írta a költő. Szerinte Gyömrői Edit „(…) arra számított, hogy a szerencsétlen megkönnyebbül majd, ha
kiveti magából, ha kifejezi, ha írásban fekteti le, s ezzel tárgyiasítja és tárgyilagosítja indulatait.” Németh Andor: József Attila, 1944. Valójában József Attila Gyömrői tudta nélkül látott hozzá a terjedelmes vallomáshoz, és soha nem is mutatta meg ezt az írását az orvosnőnek (másnak sem!), pedig még
hónapokig járt hozzá kezelésre.
2. A József Attila minden verse és versfordítása 1980-as kiadásában, amelyet Stoll Béla rendezett
sajtó alá gondos filológiai munkával, A Dunánál című költemény alatt történetesen pontatlan az „1936
június” megjelölés: a vers májusban készült el.
3. Bori Imre „remekműnek” nevezi a Szabad-ötleteket, és költészetként kezeli. Bori Imre: A szürrealizmus ideje, 1970. Tverdota György (helyesen) úgy látja, hogy a költő „kényszerképzeteinek laza füzéré”-t írta meg a Szabad-ötletek jegyzékében, s e jegyzetek „Kizárólag azt a célt szolgálják, hogy az
orvos tisztábban lássa a tényállást, és ennek következtében eredményesebben tudja kezelni páciensét.”
Tverdota György: Orvosi dokumentum vagy szürrealista szabadvers? In: Miért fáj ma is? Az ismeretlen József Attila, 1992. Az irodalomtörténész Freudtól idézi a lélekelemzői kibeszéltetés eredeti
rendeltetését: „A beteget (…) felszólítjuk, mit se törődjön (…) a belső kritikával, hanem mondjon el
válogatás és bírálat nélkül mindent, ami eszébe jut, még azt is, amit helytelennek, oda nem tartozónak, értelmetlennek tart, mindenekelőtt pedig olyan ötleteket is, amelyekkel rosszul esik foglalkoznia.” (Kiem: A. J.) Az ötlet szó jelzi, hogy a Szabad-ötletek írásakor a költő Freud módszerét próbálta
ki magán. De az is igaz, hogy ezen a módszeren alapult a szürrealista költők, pl. André Breton szabadasszociációs versíró módszere is, amelyet a húszas évek közepe táján József Attila is követett. A mű lehetséges motivációjához ld. még Valachi Anna „Láttam, hogy a múlt meghasadt” c. tanulmányát,
Thalassa, 2000/2–3.
4. Vágó Márta: József Attila, 1975.
5. Tverdota György: „A múltat be kell vallani”. In: „A Dunánál”. Tanulmányok József Attiláról, 1995.
6. József Attila metaforikus meghatározása azon a természettudományos megfigyelésen alapul, hogy
bizonyos szilárd anyagok (pl. a kén) a hevítés hatására közvetlenül légneművé válnak, anélkül, hogy
átmenetileg folyékony formát öltenének. A „szublimálom ösztönöm” metafora a költő kései remekében, a »Költőnk és Korá«-ban bukkan fel (1937). Arra utal, hogy a költő érzelmei – amelyek őt versírásra ösztönzik – a műalkotásban átlényegülnek, s így a legközönségesebb indulatok és magánügyek
is művészi élményt nyújtva, közkincset jelentő eszményekként csapódnak le a közösség számára.
A Dunánál azért lehetett ennek az elképzelésnek egyik legszemléletesebb példája, mert a Szabad-ötletek
jegyzékében lerótt vélekedései ellentétesek a versben kifejezett eszmékkel. A költő élesen kettéválasztotta a költészetet és a valóságot. A Szabad-ötletek jegyzékének egyik részletében fölidézi, hogy
amikor gyötrő szeretethiányáról beszélt egyik ismerősének, az illető azzal vigasztalta, hogy verseiért
nagyon sokan szeretik. A költő kereken tagadta ezt: nem őt szeretik, mert ő nem az, aki a verseket írja,

11

hanem az, aki a Szabad-ötletekben föltárja ösztöneit. E kettősségnek messzemenő tanulságai vannak.
A 20. század legéletképesebb, máig is divatoktól függetlenül virágzó objektív líra hívei arra törekszenek, hogy személyüktől minél jobban függetlenítsék művüket, illetve minél több tárgyi közvetítő révén
fejezzék ki önmagukat. József Attila szerkesztői „megrendelésre” is éppúgy képes volt remekművet
írni, mint amikor versben engedett utat ösztöneinek – bár a művészi formáláshoz szükséges alkotói
fegyelem és bizonyos áttételezés természetesen ezekből sem hiányzik (Nagyon fáj, Magány, Kései sirató stb.). Az őszinteség mint vezérelv régi íróknál is fölmerült, pl. Rousseau Vallomásaiban vagy
Szent Ágoston hasonló című munkájában. A Szabad-ötletek jegyzéke valószínűleg a gyónáshoz hasonló szerepet is betöltött, bár közvetlen önkifejezése az exhibicionista Lautréamonttal, Bretonnal és
más szürrealistákkal rokonítja. Ez azonban távol áll József Attila esztétikájától: a költészetet nem önkifejezésnek, hanem formálásnak tartotta. Ezért a Szabad-ötleteket akkor sem tekinthette költészetnek, ha azzal a módszerrel írta meg, mint korábbi, szürrealista verseit. A Szabad-ötletek kísérlet
a költészet és a lélekelemzés határán, melynek legfontosabb szerepe valószínűleg az, hogy tisztázta
magában ennek az útnak további járhatatlanságát.
7. Németh G. Béla: 7 kísérlet a kései József Attiláról, 1982.
8. Megemlíthető, hogy a Nagyon fáj e sorai: „De énnekem / pénzt hoz fájdalmas énekem / s hozzám
szegődik a gyalázat” rokonságot mutat Pindarosz kifakadásával, aki méltatlannak érezte, hogy isteni
sugallatra írt verseiért kénytelen volt pénzt elfogadni.
9. A „Nem tudják, de teszik” valóságos szállóigeként terjedt azokban az évtizedekben, amikor a marxizmus hivatalos ideológia volt az államszocialista rendszerben. Azt a fölismerést fejezi ki, hogy
a munkaerő fejlődése, az osztályérdekek spontán ütközése a társadalmi élet különféle tartományaiban
minőségi változásokat hoz a társadalom életébe, és előkészíti a reformokat és forradalmakat – sokszor
anélkül, hogy ez tudatosodna az emberekben.
10. „Az én vezéreszmém (…): a népek testvérré válásának eszméje, a testvérré válásé minden háborúság és minden viszály ellenére. Ezt az eszmét igyekszem – amennyire erőmből telik – szolgálni zenémben; ezért nem vonom ki magam semmiféle hatás alól, eredjen az szlovák, román, arab vagy bármiféle más forrásból. Csak tiszta, friss és egészséges legyen az a forrás!” – vallotta Bartók 1931-ben,
Octavian Beunak írt levelében. Idézi: Kroó György: Bartók kalauz, 1980.

12

