tiszatáj
69. É V F O L Y A M

i

Csillag Tamás

A••

•• • A

••

Gomori György
Jagos István Róbert
Petö'cz András
Pignitzky Gellért
Pólik József
Turi Tímea
versei
Debreceni Boglárka
Hakan Bigakci
Kiss László
Sirbik Attila
prózája
Horváth Péter
esszéje
lan Gibson
Katona Eszter
Kovács Krisztina
Sipos Hédi
tanulmánya

1
2015. január

tiszatáj
IRODALMI

FOLYÓIRAT

Megjelenteti a Tiszatáj Alapítvány Kuratóriuma
a Csongrád Megyei Önkormányzat,
Szeged Megyei jogú Város Önkormányzata,

n <a

a Magyar Nemzeti Bank és a Nemzeti Kulturális Alap
támogatásával.

HÁsz

RÓBERT

főszerkesztő

ANNUS GÁBOR, ORCSIK ROLAND, TÓTH ÁKOS

szerkesztők

korrektor
szerkesztőségi titkár

DOMÁNYHÁZI EDIT
SZÉKELY A N N A

Felelős kiadó: Tiszatáj Alapítvány
Szedés, tördelés: Tiszatáj Alapítvány
A lapot nyomja: E-press Nyomdaipari Kft.
Szeged, Kossuth Lajos sgt. 72/B
Felelős vezető: Engi Gábor
Internet: www.tiszataj.hu e-mail: tiszataj@tiszataj.hu
Online változat: tiszatajonline.hu
Szerkesztőség: 6741 Szeged, Rákóczi tér 1. Tel. és fax: (62) 421-549.
Levélcím: 6701 Szeged, Pf. 149.
Terjeszti: Lapker (Magyar Lapterjesztő Rt.)
Előfizetésben terjeszti a Magyar Posta Rt. Hírlap Üzletága 1008. Budapest, Orczy tér 1.
Előfizethető valamennyi postán, kézbesítőknél,
e-mailen: hirlapelofizetes@posta.hu, faxon: 303-3440
További információ: 06 80/444-444
Egyes szám ára: 600 forint.
Előfizetési díj: negyedévre 1500, fél évre 3000, egész évre 6000 forint.
ISSN 0133 1167

Tartalom
LXIX. évfolyam, 1. szám / 2015. január

PÓLIK JÓZSEF

Légy; Zombi; Dugulás; Csődör; Macska; Fátyol; Senkiházi .......................................................................................................

3

KISS LÁSZLÓ

Angyali Anna ....................................................................................

8

PETŐCZ ANDRÁS

Az árnyékok követői; Pantitész, spártai harcos szavai
hajnalban, ütközet előtt ............................................................... 17

GÖMÖRI GYÖRGY

Nem lesz simeoni pillanat; Figyelmeztetés ........................ 20

TURI TÍMEA

A biológiai óra; A házassági évforduló; A zárójelentés .. 21

DEBRECENI BOGLÁRKA

Körvasútsor ...................................................................................... 23

HAKAN BIÇAKCI

A véletlen műve (Fordította: Biacsi Mónika) ..................... 26

PIGNITZKY GELLÉRT

korhatárra való tekintettel; ARTalmatlan; felüljáró
alatt ...................................................................................................... 30

JAGOS ISTVÁN RÓBERT

Már megint szemet adtál nekem; csontritkulás ............... 32

CSILLAG TAMÁS

Utóirat II.; Én már semmitől sem félek ................................ 33

SIRBIK ATTILA

Jenki (regényrészlet) .................................................................... 34

HORVÁTH PÉTER

Neoplanta (Kis morfondír – Végel László regénye kapcsán) ..................................................................................................... 38

SINKOVICZ LÁSZLÓ

Visszatérés (Magánbeszélgetés Szilasi Lászlóval) ........... 46

KATONA ESZTER

A költő New Yorkban (Gondolatok García Lorca posztumusz kötetének újrakiadása kapcsán) ............................. 59

IAN GIBSON

García Lorca és a homoszexuális világ (Katona Eszter
fordítása) ........................................................................................... 73

KOVÁCS KRISZTINA

„Szegény szentek”, kiátkozott apostolok (Pier Paolo
Pasolini: Korom vallása) ............................................................. 84

SIPOS HÉDI

„Az orosz filozófia Puskinja” (Farkas Zoltán: Vlagyimir Szolovjov) .................................................................................. 92

mérlegen
GOROVE ESZTER

Kivonulás és visszatérés (Szilasi László: A harmadik
híd) ....................................................................................................... 98

FÖRKÖLI GÁBOR

Szépség és blöff (Bognár Péter: Bulvár) .............................. 102

GAJDÓ ÁGNES

Különleges kalandozás – Fedezzük fel újra Jókai, Mikszáth és Krúdy világát (Fábri Anna: Mi ez a valósághoz képest? Kérdések és válaszok Jókai, Mikszáth és
Krúdy olvasása közben) .............................................................. 108

BALÁZS PÉTER

Valóság nagybátyánk visszatér (Bereményi Géza: Vadnai Bébi) ............................................................................................. 111

PAPP MÁTÉ

Téged tanulni (Pion István: Atlasz bírja) ............................. 115

XANTUS BORÓKA

„Ami 2 mondatnál hosszabb, az hazugság.”(?) (Simon
Márton: Polaroidok) ..................................................................... 118

ZELEI DÁVID

Megkövülve, tutaj nélkül. A Mau-Tempo-ház esete a
huszadik századdal (José Saramago: Alentejo – Egy évszázad regénye) .............................................................................. 120

ILLUSZTRÁCIÓK

Válogatás a Matéria Művészeti Társaság kiállításának anyagából (REÖK, Szeged) a címlapon (Aknay János: Festőangyal), a 7., 37., 58., 107., 110., 117., 124. oldalon, a belső
és a hátsó borítón (Bukta Imre: Karácsonyra várva).

PÓLIK JÓZSEF

Légy
Erős volt, inas, szikár és barna,
kutakat ásott régen az apám,
most kókadtan lóg csenevész karja
és foltok égnek fölpuffadt hasán.
Meztelenül totyog át a házon,
a mérleg előtt tétován megáll,
varjak ülnek károgva a fákon,
mikor az utcákon sétafikál.
Ostoba mihaszna – sziszegi anyám –
mennyit ütlegelt, kínzott hajdanán,
hányszor bőgtem végig az éjszakát!
Felesleges itt, mint légy a tejben.
Koncentrálnom kell, hogy elviseljem,
ha sír, hogy holnap megöli magát.

Zombi
A medence partján koktélt kortyol,
vasárnap a templomba is elmegy,
késeket rendel a tv shopból,
fütyörészve locsolja a kertet.
Ha nincs kenyér, kerékpárra ül és
elkarikázik fürgén a boltba,
olyan, mint egy végtelen üdülés,
ha kis feleségét megcsókolja.

„

4

tiszatáj
Filmet néz. Kiönti a szemetet.
Magazint olvas és internetet.
Rágcsálja a napraforgómagot.
Szereti magát, mint húst a zombi.
Kezében sör. Lábán pamutzokni.
Boldog, hogy erős, szabad és halott.

Dugulás
Jól élek: az ebédet futár hozza,
házam emeletes, sportkocsim menő.
Dobj vissza kenyérrel – Jézus így mondja.
De nem tudja, milyen egy vízszerelő!
Berakni az új mosogatógépet
a tűzhely mellé – ez volt a feladat.
De babrálni kezdte a vezetéket
a mester, hümmögve, a szekrény alatt.
Félig a plazmát néztem háttal állva.
Láttam: benyúl szerszámos táskájába.
Tíz perc múlva már csak hörgött a cső.
Megfejteni, nekem az okoz gondot,
miért gyömöszölt a csőbe egy rongyot.
Mikor elment, azt se mondta: agyő!

Csődör
Amíg Németországban voltam a télen,
a feleségem összeszűrte a levet
egy másik férfival. Azóta féltékeny
vagyok és halálosan elkeseredett.

2015. január

5

„

Hogy az asztalon és a franciaágyban
kivel és milyen pózokban szeretkezett,
onnan tudom, hogy véletlenül megtaláltam
porszívózás közben egy szörnyű levelet
a szőnyeg alatt. Utána eltűnődtem
hogy csalódtam-e egyáltalán e nőben,
ki most itt fekszik elnyúlva a karomban,
miközben azon mélázik izgatottan:
milyen kitartó volt az a pompás csődör,
kifújta magát s már kezdte is elölről!

Macska
Az öreg Tóth nem volt soha józan.
Úgy indította mindig a napot,
hogy felhörpintett az eszpresszóban
néhány hosszú lépést és konyakot.
Ha töményt ivott, négykézláb mászkált,
s kitalálta hány éves a macska:
megcsavarta fickándozó farkát
a nyávogásokat számolgatva.
Egyedül lakott egy romos tanyán.
Nem tűrt meg tiszta nadrágot magán.
Mikor meghalt, apám elmesélte,
hogy a vén bolond csillagos pisztolyt*
hordott régen, mivel ávós tiszt volt:
Rákosi Mátyás verőlegénye.

*

Az ÁVH-nál rendszeresített lőfegyver markolathéján 1949 és 1957 között a Rákosi-címer volt látható. Ezen egy csillag fénye világítja meg a kalapácsot és a búzakalászt.

„

6

tiszatáj

Fátyol
Zuhog az eső, amikor belépek
az ajtón. Hirtelen úgy érzem: baj van.
A falakról sötét olajfestmények
csorognak a mennydörgő zivatarban.
Üres a ház. Mint egy tolvaj: benyitok
óvatosan minden szobába halkan,
de csak megszokott tárgyak közt nyikorog
és sáros foltot hagy itt-ott a talpam.
A francia ágy előtt megtorpanok:
széttépett ruhák mindenütt – cafatok.
Az egyik hosszú, fátyolos és fehér.
Ülök. Ázott fejemet törölgetem.
Holnap hát magam folytatom életem.
A takarón papírlap: búcsúlevél.

Senkiházi
Levél jött, hogy adjam át a házat
egy bársonyszékben ülő bankárnak menten.
Inkább fölgyújtom, hogy protestáljak,
tegnap a gázolajat már meg is vettem.
Holnap a megtöltött fürdőkádba,
mintha fürödnék, beülök meztelenül,
kezemben egy határidős számla
beválik gyújtósnak szerintem remekül!

2015. január

7
Ha megérkezik holnap a végrehajtó,
lángolni fog a tető, a fal, az ajtó.
Nem húznak ki a romok alól: csak holtan.
Munkanélküli vagyok. Nem senkiházi.
Szeretnék egy dühöngő, nagy tüzet látni,
hogy tiszteljenek. Mert én előre szóltam.

AKNAY JÁNOS: FESTŐANGYAL

„

„

8

tiszatáj

KISS LÁSZLÓ

Angyali Anna
Arra riadtam föl, hogy valaki bezúzza a bejárati ajtó üvegét. Az ütést is hallani véltem, ahogy az ököl találkozik a vétlen anyaggal, ebben azonban nem vagyok biztos.
Nyugtalanul, már-már éberen aludtam, nem csupán azért, mert tudtam, hogy miután Zolika hazaérkezik, és kirámolja a hűtőszekrényt, majd nyitott szájjal elalszik a
nappaliban, nekem kell kilőnöm a tévét – inkább aggasztott Rebeka viselkedése.
Közel fél éve ugyanabban a városban jártunk egyetemre. Ahogy leérettségizett,
egyből belevetette magát az albérletkeresésbe, amiben szívesen segítettem neki, részint helyismeretem miatt, két itt eltöltött év, az két itt eltöltött év, részint mert azzal számoltam, hogy heti egy vagy két alkalommal egymásnál töltjük az éjszakát.
Esetleg háromszor. Három alkalom, milyen szép, milyen erős lett volna. Egyszer
sem sikerült. Ha ő volt nálunk, végigcsevegtük az estét a srácokkal, lenyeltünk pár
üveg Borsodit, vagy rövid időre elvonultunk, s Rebeka rohant, hogy elérje az utolsó
buszt. De most komolyan, keljünk fel, csak mert Zolika hazaesik? Amikor én voltam
nála, a kislámpa homályos fényénél csordogált az idő, s rohantam, hogy elérjem az
utolsó buszt. Különösebb érveim nem voltak. Így alakult. Aludjon mindenki otthon.
A hétvégeket viszont mindketten családi körben töltöttük, de legalább egy vonattal
utaztunk haza. És közben mindig szólt a zene, lötyögős punk, karcos sörrock, minden, ami jó, ami fasza. Három hónap, egyetlen rossz ízű reggeli csók nélkül.
Üvegcsörömpölés, aztán a csengő recsegése. Világos, Zolika nem vitt magával
kulcsot, és szeretne itthon aludni. Föltételeztem, hogy a bejárati ajtó lerendezése és
az elszánt csengetés között összefüggés áll fenn, de nem tudtam mire vélni a dolgot.
Percek teltek el, mire észhez tértem. Tépetten botorkáltam le a lépcsőházban. Számításom bevált: a sérült felületen túl, akár egy rámán keresztül, Zolika nézett rám.
Pokoli sápadt volt, és határozottan részeg, ami sose rítt le róla, a legkeményebb piáláskor sem, mindig nyugodt maradt, és arra az élőre emlékeztetett, aki inkább már
meg van halva. Ki volt gombolva a dzsekije, pedig november volt, igaz, meleg, jó ízű
november. Egy szót sem szólt, csak felmutatta a zárba tört kulcsot, jelezve, nem tehet a dologról. Az arcán értetlenség és indulat különös elegye tükröződött.
Sose hittem, hogy lehet Anna nevű barátnőm. Sok csajom volt. Amikor az albérletben leültünk kártyázni, és szóba kerültek, nem győztem utánaszámolni. Még így is
kevesebb, mint Leventének, mert neki csupán egy, de az hat éve stabil. Húszévesen,
vidéken, az már házasság, az olyan vidéken legalábbis, ahonnan Levente származott, az. Ez letagadhatatlanul meglátszott rajta, olykor irritálóan boldog volt, fütyö-

2015. január

9

„

részett, TNT-t dúdolgatott, titkos üzenet ésatöbbi, ha ittunk, rágyújtott, amit egyébként sose tett, sportember nem szív, máskor azonban mélyen letörtnek látszott,
hallgatásba burkolózott, és amikor egy éjjel megfenyegette a lakótelepi platánokon
sivítozó baglyokat, hogy jövő héten közéjük lő, érezhető volt, sínen van az élete.
A kártyázásos utánaszámolások arra is ráébresztettek, hogy kapcsolataim zömét
csupán képzeltem. Elég volt egy kedves gesztus a büfénél, vagy egy természetesebben sikerült bécsi keringő a tánciskolában, s máris beütött a szerelem. Volt csaj,
akivel pusztán levélváltásra szorítkoztam, olykor váltás nélkül, s az se fokozta az
önbizalmam, hogy egyik-másik nexus az általános sulis érában gyökeredzett, ezek
komolytalanságához pedig egyetemistaként nézve már aligha fér kétség. Gergő
vinnyogott, Levente a tapasztalat birtokában megértőn csóválta a fejét, de látszott
rajta, hogy szíve szerint legyintene. Akkor már durván két éve Rebeka volt a barátnőm, mint ilyen, gyakorlatilag az első, nem lehetett fogást találni rajtam. Gergőn se,
akit nem sokkal azelőtt hagyott el az asszony, mert sértőnek találta, hogy a közösre
tervezett hétvége első napján párja helyett üzenet várja: leugrottunk a srácokkal
Keszthelyre, bocsika, és hogy jövő héten tuti itthon lesz. A női érzékenység különös
dolgokra képes, de Gergő becsületére legyen mondva, egy pillanatig sem igyekezett
úgy tenni, mintha kapcsolatuk három éve alatt ez lett volna az egyetlen hiba, amit
elkövetett. Hetek óta az otthonról cipelt óriás doboz túrós csusza volt az örömforrása, s ha kikaparta az edényt, közénk ült. Röhögtünk, Zolika folytatta az osztást. Szóba került más is, szép-e a név: Rebeka. Mert? Legyen Éva? A vaj jut eszembe a névről, az elvajazódás. Meg hogy egy Kriszti, az tuti hisztérikus, ráadásul a jelentésében
sejlő üzenet se az álmom, a Viktóriáról nem is szólva, akár egy tölcséres túrófagyi.
Érveim nem voltak: csak. Vagy ott van a Zsolt, ami ugyan nem női név, de Rebeka
első pasija Zsolt volt, és amióta ezt tudtam, minden Zsoltot utáltam.
Boldoggá tett a tudat, hogy van kihez hazatérni, ami annyit tett: van kire várni.
Míg el nem teltek a gimis évei, mást se csináltunk, írtunk, két éven át csak leveleztünk. A minden esti konyhában írás valóságos rituálé lett, s a korábban nem ismert
hatalmas érzés nem hogy a tanulás rovására ment, de megsokszorozta a munkakedvem: nem csak készültem órákra, felkészült is voltam. Hétfőn délben posta,
majd vissza a karra. Kedden reggel ugyanígy, és szerda. Szerelmünket a Magyar
Posta mélyítette beláthatatlanná, s ha nem érkezett heti egy vagy inkább két levél,
fel-alá járkáltam a tehetetlenségtől, mint egy sebzett állat. Egy alkalommal ott lapult
a várt kézirat a láda mélyén, mivel azonban beszorult a fémtok fedele, és se előre, se
hátra nem mozdult, kénytelen voltam szokatlan eszközökhöz folyamodni. Épp
munkához láttam, amikor az alattunk lakó özvegyasszony toppant a lépcsőházba.
Megvető pillantást lövellt felém és a kezemben tartott alkarnyi konyhakésre, amelyet a levélszekrény résén át ütközésig böktem, hogy azzal piszkáljam fel a küldeményt a bedobó nyílásig. Nem fogadta a köszönésem. Dúl a love, kérdezte egyszer
Gergő, látva, hogy vigyorogva várom a villamost a reggeli fagyban. Túlzás, feleltem,
miközben legszívesebben futásnak eredtem volna.

„

10

tiszatáj

Na és a Rebeka?
Kissé rágós, de le lehet nyelni. Most már le kell.
Röhögtünk, Zolika folytatta az osztást.

Akár egy jelenés, úgy tűnt föl. Magas volt, karcsú, az arca visszaidézhetetlenül szép.
Nem volt tulajdonsága, amelyhez fölértem volna. A szemei mosolyogtak, de ez a
mosoly nem árult el semmit róla, ha valamit mégis, azt, hogy maga sem tudja, szabad-e. Hogy van-e értelme az öröm bármilyen jelét felcsillantania. Így aztán sose
csillantotta fel az öröm egyetlen jelét sem.
Hajnal volt, ketten maradtunk Zolikával az egyetemi klubban, a mosdóhoz vezető folyosó egyik bokszában tanyáztunk, kivert kutyák az eloldalgás küszöbén. Nem
megemészteni, lenyelni sem lehetett, hogy Rebeka nincs többé. Kibaszott tavasz.
Nekem ne mondja senki, Zolika se mondja. Hogy mit ne mondjon senki, azt nem
tudtam megfogalmazni. Csüggedten szürcsöltük a söröket, odabent, a táncolós
részben sisteregtek a korai Tankcsapda akkordjai. Egyszerű, tiszta témák.
Nincs az a nő, aki ennyit jár pisilni. Ha fel van fázva, otthon nyalogatja a sebeit,
nem partizik. Ahogy megint elhaladt az asztalunk mellett, s reménytelin, de kétkedőn rám ragyogtatta azokat a gyönyörű szemeket, intettem Zolikának. Beljebb kerültünk, a hűvös külső térből a pultos nagyterembe. Úgy viselkedtem, mint aki ura a
helyzetnek, s a meggyőződés kedvéért – oldalán apródjával – még egyszer, utoljára
próbára teszi az őt megkörnyékező, kíváncsiságát leplezni vágyó, de voltaképpen
kendőzetlenül feltáró kiszolgáltatott prédát. S nem úgy, mint aki menekül a lehetőség elől.
Alig vettük le a szemünket egymásról. Valami sötétet ivott, s folyamatosan szóval tartotta a barátnőjét. De minden percben szakított időt rám. Elragadó szemei
voltak, amit onnan, ahol ültünk, nem mérhettem föl rendesen, de volt időm előtte, a
folyosón ücsörögve. Ezek a ragyogó szemek azt sugallták, gyerünk, bátran, mi lesz
már. Már nem a kételyről tanúskodtak, hanem a reményről, s talán annál is többről:
a bizonyosságról. Itt, belül, már ő volt otthon, s én, akit hellyel kínáltak.
Zolika buzdított, mi lesz már. Nyert ügy, s hozzátette: bazmeg.
A DJ a Pál Utcai Fiúk első albumáról játszott. Reszketett a gyomrom. Ciki lett
volna, ha a lovag a bevenni szándékozott vár előtt, kiérve az erdei csapásról, lefordul lováról, és az apród ver bele életet. Lépnem kellett. Kimentem vécére.
Amikor régi osztálytársakat látogattam a kollégiumban, s beültünk az üvegezett
társalgóba, akkor észleltem ezt a fajta semmit. Tompa üresség visszhangzott a fejemben, mert nem visszhangzott benne semmi. A csúnyácska csempézés hangosan
verte vissza a húgy kicsapódását, és minden bántóan fehér volt. Továbbra is járt a
gyomrom, úgy döntöttem, hazamegyünk. Bíztam benne, hogy utánam somfordál, és
legalább a vécéajtóban elkerülhetetlen lesz a találkozás, onnan pedig bármi elkép-

2015. január

11

„

zelhető, de minden reményemet lefojtotta az űr, ami bennem volt, s az űr, ami kívülem. Egyedül, az egyetemi klub budijában, hideg tavasz van, és hajnal.
Kiléptem, ott állt.
Szerencsésnek mondhattam magam, mert a remélt, ám mégis váratlan helyzet
lehetetlenné tette, hogy rutinszerűn cselekedjem, de sem eladni nem kellett magam,
mert Zolika is megmondta, hogy nyert ügy, sem a rutintól nem bírtam szabadulni.
Vajon Rebekának bemutatkoztam, amikor először? De mikor volt először? Bemutatkozással indul egy kapcsolat? Fontos, kit hogy hívnak?
Szia, mondtam megkönnyebbülten, és a nevem. Hálát adtam a sorsnak, hogy a
barátaim nem hívnak sehogy, mert bizonyosan azt is hozzátettem volna, hogy de a
barátaim csak úgy hívnak, hogy, és itt mondtam volna, hogyan. A kezem is nyújtottam. Ő is az övét. Szia, Anna vagyok. Följebb szegte a fejét, így még inkább lefelé tekintett rám. Mintha zuhanyoznék. Selymes, törékeny ujjai voltak, s lassan kicsúsztak az enyéim közül. Úgy tettem, mint aki meghökken, s nem tudván visszafogni
meglepődését és csodálatát, rákérdez a vezetéknévre is. Angyali. Angyali Anna.
Uramisten, milyen szép, jegyeztem meg, s hogy tökre beszédes is. Nem vártam, hogy
megsüvegel, de szándékomban állt némi elismerést kicsikarni. Az ábrázata, az a
csodálatosan szép arc azonban csalódásról árulkodott, de csak olyanról, csak akkoráról, amekkorát le tud nyelni egy szép fiatal lány, ha okvetlen párt szeretne magának.
Legutóbb, éppen négy héttel azelőtt, Rebekával álltam itt. Még együtt voltunk, de
én aznap este azt hittem, már sehogy sem vagyunk. Naiv voltam, gyerekes: külön
voltunk. Rebeka nem titkolta, hogy vár valakire, és ezt képtelen voltam elfogadni.
Közel ültem hozzá, amit nem csak engedett, de mintha fölkínálta volna a helyet, tessék. Kommunikációs fogyatékosságaimmal, párkapcsolati aggályaimmal zaklattam,
s amikor közöltem vele, hogy attól félek, be kell csajoznom, és ezt valószínűleg még
ma elkezdem, kifejezetten bátorított. Ezen nevettünk, de legszívesebben fölpofoztam volna, ne cicázz az idegeimmel, a kurva anyádat, mondd, hogy baromság az
egész, simogass meg, arcon, vállon, mindegy, csak tedd, és szedjük a sátorfánkat. Figyelmes volt és megértő, de egyetlen ujjal sem ért hozzám, ahogy hetek óta nem.
Oldalvást ült, és volt egy mondata, amelyből egy szót sem értettem. Közvetlenül a
pult mellett ültünk, nagyon hangos volt a zene. Akkor, négy hete azt kérdeztem tőle
itt, a vécé bejáratánál, adhatok-e neki egy puszit. Igennel felelt, a puszi célba ért, célját azonban nem érte el. Nem tudom, mi volt az, talán hogy feledtesse a megelőző
egy órát, de azt a pillanatot mindenképp, amelyben Rebeka egy bőrkabátos zömök
csávó nyakába vetette magát, aki a belső terembe toppant, s ahogy meglátta a barátnőmet, felé iramodott. Már nem a barátnőd. Nem a faszt. Akkor miért ülsz itt, mit
keresel itt te, és mit ott az a vadkanfejű. Én is ezt kérdezem. Gergő söröket és mogyorót hozott, s visszahuppanva mellém, megpaskolta a combom. Fekete melltartós
csajjal, ropogtatta, sose kezdj.

„

12

tiszatáj

Anna mögött, a vécéelőtér téglázott falán egy feltűnően ép sárga Kispál-plakát
függött. Átültünk az asztalukhoz a következő fél órára, hazafelé a buszon pedig
megbeszéltük, hogy jövő héten randevút adok a Nyugiban. Amikor leszállva a tízesről elindult a lakótelepi sűrű felé, Zolika és én is integettem neki, amit ő kedvesen
viszonzott.
A Nyugit az egyetem mellett nyitotta két jópofa közgázos. Szimpatizáltam a hellyel,
mert jó arcok szolgáltak fel, és jó zenét nyomtak. Pattogott a Greenday, reszelt a
Motörhead, s ha könnyű volt az első fogás, desszertnek berakott a srác egy-egy
mélyütésszerű Deftonest, hogy ha valaki bölcsész, és még poéta is, legyen oka a
spleenre. És nem szimpatizáltam vele, mert a tragikus februári éjszaka óta itt láttam
újra először Rebekát. A kovácsoltvas bejáratnál állt, nem egyedül. Egy kisebb társaság szélén ácsorgott, mellette az ismerősen zömök test, a gennyes bőrdzsekijével, s
úgy lazáztak egymás mellett, mint akik tényleg összetartoznak. Nem fogták egymás
kezét, nem észleltem bizalmas pillantást, hogy állati jó, hogy itt vagy, ezért is tetszett szörnyűnek, hogy ez a látszólag semmitmondó közel-állás minden testbeszéd
ellenére arról árulkodott: egymáséi. Ha mi felbukkantunk, azt lehetett hinni, Tankcsapda-koncert lesz, amit reggelig tartó piálás követ, piacos nénik zargatása a sugárúton, látványos utcai akciók, legalább ugyanilyen látványos összemarások,
könnylenyalogatós kibéküléssel. Kamaszszerelem, jegyezte meg egyszer egy kofa.
Anyád, tettem hozzá én. Ezzel szemben Rebeka és a vadkan afféle rendes párnak
tűntek. Olyannak, mely tisztességes család alapja lehet, amilyenből csak a gyerek
megszületése után lép ki a férfi, ha szerencséjük van, örökre. De hogy ezek alszanak
egymásnál, közösen főznek, és nem megeszik, hanem elfogyasztják a vacsorát, afelől
nem volt kétségem. Megöregedtél, kicsi rocker, gondoltam fitymálón, de szét akart
robbanni a szívem, mert világos volt, hogy már hónapok óta meg akart öregedni, és
ehhez a közös feladatunkhoz én semmilyen formában nem tudtam felnőni.
Biztosra mentem, elhívtam Gergőt is. Egy sarokasztalnál foglaltunk helyet. A
hangszóróból Kispál szólt, adok egy kulcsot neked a madaramhoz, ezt énekelték a
dalban, és igaz ugyan, hogy az én madaram elég hervatagon gubbasztott a kalicka
sarkában, de volt annyi esze, hogy csupán előivásra hívja az albérlőtársat. Ez lehetett volna veszélyes is, egy otthoni bárban a felettem járó srác annyira felkészült a
leendő nőből, hogy a pultra dőlve motyogott, mire az megérkezett. Én azonban a józan részegek közé tartoztam, esélyem sem volt padlóra kerülni, mire Anna befut.
Úgy terveztük, hogy Gergő nyolcig marad, s a randevúig hátralévő fél órában maradéktalanul összeszedem magam. Gergő kitűnő felszopónak hitte magát, de inkább
lohasztóan hatott rám a jelenléte. Kóstolgatott, fogást keresett rajtam, szar vagy, rötyögött elnyújtott hangon, mint egy tapasztalt csajozó, amikor hangot adtam kételyeimnek, ami a rátermettségemet illeti, szar vagy, és ez azt jelentette, hogy egy igazi férfi nem csupán bárkit elcsábít, de a nap minden percében áll a farka.

2015. január

13

„

Háromnegyed kilenckor megérkezett Anna. Fölpattantam, hogy lesegítsem róla
a kabátot, amin meglepődött, de engedte kényeztetni magát. Gyakorlatlan úrinő
volt, láthatóan kényelmetlenül érezte magát a szokatlan helyzetben. Elnézést kért a
késésért, órája volt. Forralt borért intettem, de teát kért. Arra buzdítottam, meséljen a szülővárosáról. Falu. Nem mondta ki, nem kérdezett rá, de minden mozdulatából érezhető volt, hogy tudja, ültek előtte a helyen.
Bár kicsit szaporázni kellett a lépteinket, nem kapkodtunk, rendben elértük az
utolsó tízest. Ez arra vette az irányt, amerre mindketten laktunk, a város nyugati része felé. S épp arra, amerre Rebekának is találtunk lakást. Amikor a régi bérház közelében lévő gyógykúthoz ért a járat, összerándult a gyomrom. A kútnál a kései óra
dacára is többen álltak, s türelmesen vártak sorukra a gyógyulni vágyók. Akaratlanul feléjük böktem, amire az ablak mellett ülő Anna fölkapta a fejét, s kérdőn nézett
rám. Kicsikartam magamból egy mosolyt, s biccentettem, hogy ott. Arra nézett, de
már csak a fürdő sebhelyes falait láthatta. Visszamosolygott. Repesztettünk tovább.
Jobb felé biccentettem, mert nem bírtam bal felé nézni. A járda irányába, ahol
beléjük botlottam az előző napon. A gyógykúttal szemközti téren volt egy nagyon
király ajándékbolt, oda tértem be Annát meglepni valamivel. Nem kenyerem az
ajándékboltban lődörgés, hamar végére jártam a dolognak. Egy kisebb plüss nyuszi
és egy műanyag figura, egy huncutul bazsalygó csörgősipkás udvari bolond maradt
versenyben a kínálatból. Az utóbbi mellett tettem le a voksom, bízván Anna humorérzékében, s abban, hogy nem hagyja hidegen a történelem. Volt egy perc, amelyben
gondolkodóba estem, milyen szakra jár, meg mertem volna esküdni, hogy elmondta
a megismerkedésünk éjszakáján, hisz rákérdeztem, ez a harmadik kérdésem mindenkihez, de akárhogy törtem a fejem, nem ugrott be. Német, biosz, közgáz, mindegy is. Meglepetés. Közvetlenül az ajándékbolt előtt állt a busz, indulásra készen az
egyetem irányába. De máshogy döntöttem. Rebeka albérlete felé indultam el, gyalog. Egy perc séta. Semmi nem indokolta ezt az ellenkező irányt, zavarban lettem
volna, ha magyarázatot kell adnom, de nem kellett, senki se kérdezett, senki se szólított le, senki se ismert. Levegőzöm, passz. Egy mellékutcán keresztül közelítettem
a gangos ház felé, s mielőtt kikanyarodtam volna a tágas sugárútra, ahol buszok és
villamosok húznak el szünet nélkül, egy pillanatra még megálltam a Kisszínház műsorplakátjánál. Azt hirdette, hogy vendégelőadás, meg hogy Kosztolányi Dezső: Pacsirta. A Pacsirta szó kurziválva volt, félkövérrel. Kikanyarodtam, és ott jöttek,
szemben. Megtántorodtam, de tartottam magam. Rebeka elsápadt, az arca azonban
rezzenéstelen maradt. Kitűnően játszotta a szerepét. A vadkan egyetlen pillantásra
se vette le róla a szemét, s úgy lengedezett rajta a bőrdzseki, mint valami könnyű
mellény. Iszkoltak a buszmegálló felé, fogták egymás kezét, és a szemük azt kérdezte a másikétól, hogy ugye, mire az igennel felelt. Ugye? Igen. Beszédültem a ház szárazkapuján, s felszaladtam a lakásajtóhoz. Fojtogató csönd volt, hűvös, március eleji
délelőtt, s mintha vidéken, valahol egy kakas kukorékolt. Belestem a levélnyíláson.
Karcsú fogas, pár levetett holmi, csukott szobaajtó. És a tornacipő, az ősszel vásárolt

„

14

tiszatáj

farmeranyagú tornacsuka. Láttam a lábait benne, a futását a gáton odahaza, hallottam a nevetést, ahogy lecsücsül, amikor felpróbálja a görkorit. Senki nem tudhatja,
mi ez a tornacipő, másnak ez nem jelenthet semmit. A tágas főutcán összevissza jártak a villamosok.
Anna egy Penny-nél szállt le. Ajánlkoztam. Szabadkozott, de elfogadta a kíséretet. Mogorva, néptelen kerületen vágtunk át, a járdákra egy-egy testesebb bokor fölött becsapott az utcai lámpák fénye. Azt felelte, nem fél, nem szokása. Próbáltam
annyira mosolyogni, hogy érezze, mosolygok, mert bájosnak találom a szellemes
megjegyzést. Egy sötét óvoda mellett haladtunk el, melynek a hátsó falából egy sötét iskola nőtt ki. Vacilláltam, megragadjam-e a kezét. Ha engedi, enyém a játszma,
meglehet, kicsit gyors a tempó. Ha nem engedi, az kínos, s fáradt voltam közvetlen
éjfél előtt, a sörtől kissé bódultan az udvarlás új variációit elképzelni. Türelemre intettem magam. Nem jó elrontani a dolgot az elején. Egy kapualjban Anna megtorpant. Köszi, hogy elkísértél. Mögötte, a tízemeletes előterének téglázott falán bumfordi csengőtest. Gombok, nevek. Igazán nincs mit. Megragadtam és lovagiasan
megcsókoltam mindkét kezét. Hölgyem, nem volt ellenemre a csevegés. Akár ezt is
mondhattam volna. Mielőtt besurrant az ajtón, megfogadtam neki, hogy keressük
egymást.
Hervasztóan szép ez a csaj, csóváltam a fejem, miután hazaindultam, sose hittem, hogy ilyen gyönyörű nő egyáltalán szóba áll velem, nem hogy kiszúr magának.
Nyert ügy, emlékeztettem magam Zolika szavaira. Milyen lesz bemutatkozni a szüleinek, új família, új szokások. Van-e pletykás nagynéni. Tuti van, mindenütt van.
Keményen dolgozó ember-e a faterja, vagy léha segéderő. De hát nem teljesen
mindegy? Csöndes, szélfútta Délvidék, milyen szép! Homokos táj, katonásan sorakozó szőlőtőkék, hullámzó homokhátak, könnyű nyár eleji szellő. Gyötrelmesen
szép, gyötrelmesen jó illatú! Alig vártam, hogy másnap vonatra szálljak, és hazavonatozhassak anyámékhoz. De most komolyan, egyedül? Egyedül. Miért ilyen nehéz.
Háromegyhárom, ésatöbbi, ésatöbbi. Nem ment ki a fejemből Annáék telefonszáma.
Hagyományosan jó voltam számokból és adatokból, nem is az, hogy történelmi
események, de például évekre visszamenőleg tudtam a család autóinak rendszámát.
Háromegyhárom, zsolozsmáztam, ha leugrottam sörért a kisboltba, és a suliból hazafelé tartva is ez volt a mantra. Gondoltam, adok időt Annának is, eméssze az új
helyzetet, mert nekem se volt könnyű átnyergelni: átvágok a házunk előtti téren, és
eszembe jut, hogy szerelmes vagyok, azért ezzel meg kell birkózni. Bár minden este
odavertünk a szervezetnek, kártyáztunk, és rengeteget ittunk, reggelente jókedvűen, kipihenten ébredtem. Gergőékkel ellentétben nyoma sem volt rajtam a másnap
gyűröttségének. Alig vártam, hogy hívhassam Annát. Odáig nem jutottam el hogy
tisztázzam magam előtt, a lehetőség kizárólag rajtam múlik, a kulcs voltaképp az én
kezemben van, kielégített és mámorossá tett a tudat, hogy a lány létezik: van. Alig
mertem kimondani: barátnőm van. Otthon egyelőre nem szóltam róla, kissé fur-

2015. január

15

„

csálltam is, hogy nem tesznek rá megjegyzést, nem veszik észre, vagy egyszerűen
csak figyelmen kívül hagyják, hogy centikkel a föld felett járok. A srácok az albérletben fölemlegették a randevút, Zolika többször is hangsúlyozta, hogy szerinte megvolt nekem a csaj, csak baszok vele dicsekedni, mert ilyen álszerény faszkalap vagyok, de ne higgyem, hogy őt ez izgatja. Aztán hagyták, s a randevúm utáni harmadik napon már csak a lapjárás volt a fontos.
A tízes busz útiránya miatt számolhattam azzal, hogy összefutok Rebekával. S a
történtek után kicsit reméltem is. Kíváncsi voltam, összezuhan-e, ha látja, mivé fordult a világ néhány hét alatt. Hogy látta-e, nem tudom, de egy este éppen arra a járatra szállt fel, amelyiken én is hazafelé utaztam. Az ajtók nagyot szisszentek. Fölemeltem a fejem a könyvből, Spengler a Nyugat alkonyáról írott munkája volt, öszszetalálkozott a tekintetünk. Mint az előző héten az ajándékboltnál, ugyanaz a
meccs. A felismerés döbbenete, melyet szempillantás alatt fölülír a tartás parancsa.
Egészen kerek volt az arca, nem ilyenre emlékeztem, és olyan sápadt, mintha órákig
púderezte volna. Csúnya lettél, gondoltam, és éreztem, hogy valami fojtogatja a torkom. Biccentett, s nekem háttal leült az első alkalmas helyre. Tudtam, hogy az volna
a normális reakció, ha kiborulok, és hazáig hajtogatom, mi ez a színjáték, mi ez a
tréfa, kisasszony, te az enyém vagy, én a tiéd, így volt két és fél évig, mi akadályozná
meg, hogy ne így legyen még hatig, vagy huszonhatig. Mi akadályozná meg? Hónapok óta meg volt akadályozva. Tudtam, hogy hisztiznem kéne, és azt is tudtam, hogy
minden más esetben csillapíthatatlanul toporzékolnék, de ezúttal nem voltam képes megtenni. Nem jöttek a mozdulatok, nem jött a hang, az inger. Kerestem, néztem, hol lehet, hol marad el, de sehol sem maradt el, mert sehol sem volt. Rebeka
kalapot viselt. Világoskék karimás kalapot. Mint valami bohóc. Mint a Pearl Jam
basszusgitárosa. Rebeka volt az első, akinek beszámoltam, milyen fasza volt a pesti
Pearl Jam koncert. Én ezt a kalapot azelőtt sose láttam. Hát nem veszi észre, menynyire nem passzol hozzá? Előttem három üléssel egy kalap utazott, egy szintén halványkék kosztümkabát, s egy összecsukott sudár esernyő. Száguldott, röpült a busz
a tágas sugárúton, s jobbról a fürdő renoválásra szoruló falai. Háromegyhárom.
Ésatöbbi, ésatöbbi.
Ahogy hazaértem, lehajítottam a könyvet, s szaladtam az Alkony utcába. Ott volt
a legközelebbi fülke, de épp telefonáltak benne. Erős, felnyírt hajú ember foglalta el,
hálás voltam neki, mert legalább átgondolhattam, mit és hogyan mondok. Fel-alá sétálgattam, mint egy nyugdíjas, s mormoltam a formulákat. Szemközt egy régóta
használaton kívüli temető, hajléktalanok tanyája, azon túl egy újabb házsor. Az ablakokban, mintha egy diszpécser iroda jelzőrendszerét nézném, változatosan gyúltak és aludtak ki a fények. A nagydarab fickó, meghazudtolva láthatóan brutális erejét, nyavalygott, akár egy óvodás. Tibike, lécci, nézzetek utána. Tibike, kérlek, ne
csináld. Tibike, szépen kérlek, hallgass végig. Tibike, a kisfiam életére esküszöm.
Megesküdött valakinek, Tibikének, a kisfia életére. Mitől fél, megverik? Uramisten,

„

16

tiszatáj

milyen csodás lehet, ha valakinek kisfia van. Zaklatottan távozott, becsapva maga
után a fülke ajtaját.
Háromegyhárom, ésatöbbi, ésatöbbi. Azonnal felismertem a hangját. Ugyanaz a
kissé szégyenlős, és ettől bájos tónus, ahogy négyszemközt is. Vettem egy mély levegőt. Legyen holnap, fél kilenc, s mit szólna a Nyugihoz. De Anna megelőzött. Hogy
figyeljek. S hogy ne találkozzunk többé. Nem tette hozzá, hogy inkább ne, hanem,
hogy ne, rendesen ne. És hogy én is keresek, meg ő is, és hogy ki-ki keressen a maga
útján. Első nekibuzdulásomban ellenkezni akartam, ugyan, gondoljuk át, egy hete
már, hogy nem találkoztunk, hiányzol, de abban a kíméletlen vákuumban, ami ott, a
telefonfülkében keletkezett, ahol bármit megjátszhattam és eljátszhattam volna,
csak annyit sikerült kiböknöm: jó. Jó, Anna. És hogy köszönöm. Utóiratot is szövegeztem: minden jót neked az életben. Ezt sikerült. Elengedtem valakit az életbe, aki
soha se volt az enyém, s aki az utolsó utáni pillanatban megkönyörült rajtam, és azt
mondta, ne kínlódjam, mehetek, s kínlódjam másutt. Megadta a szenvedés, a Rebeka
utáni keserves vágyakozás szabadságát. De alig bírtam mozdulni. Agyonvágott az a
józanság, amely a sokhetes kerülgetést, önmagam kóstolgatását váltotta fel, és ettől
a rettenetes megkönnyebbüléstől sújtva csak vonszoltam magam hazáig. Hűvös tavaszi szél vágtázott a házak között, csípős ünnepi szél.
A lakótömbünkhöz érve megütötte a fülem a zaj, a föntiek óbégatása. Nyitott ablaknál ment a játék, a sörözés. Szellőztették a füstöt. Néztem a bejárati ajtót, a széles, többrétegű üvegajtót, s rajta az alattunk lakó özvegyasszony keze nyomát. A kitört üveg helyét csúnya ragasztószalag födte el.

2015. január

17

PETŐCZ ANDRÁS

Az árnyékok követői
Hajnalban, amikor felébredsz,
még minden és mindenki olyan
nagyon alaktalan,
amorf, szinte belefolynak a sötétségbe
a tárgyak, átfolynak egymásba szinte,
nem látod a határait a testeknek,
olyan zavaros, szürke, sötét minden,
mint a gondalataid, amelyek az alvásból
tűnnek át az ébredésbe, az egyik
dimenzióból a másik dimenzióba.
Hajnalban, amikor felébredek.
A tárgyak elfolyó, sötét
és amorf alakzatok,
nem tudnak, és nem
akarnak semmit, nem hiszik,
nem hihetik még, hogy ők
is valóban részesei lehetnek egy
új napnak, az ébredésnek,
és ezek a tétován széteső és kissé
bizonytalanra sikeredett szavak is,
a hajnali szavak, olyanokká lesznek,
mint valami sötét, más dimenzióból
átlépett alaktalan és sunyi kis állatok,
bántanak is, meg puhán és feketén
húznak lefelé, vissza, vissza
a mélybe.
A fény érkezése megnyugtat némileg.
A fény, a fény! Nem mindig baráti a fény,
mégis kiterjedést ad, és ezáltal átalakítja
ezeket az amorf, furcsa, széteső alakzatokat,

„

„

18

tiszatáj
kiterjedést és értelmet ad mindennek,
ami körbevesz, távlatot biztosít, és tudást,
és azt üzeni, van még…
Van még valami körülhatárolható.
Van még valami körülhatárolható
és megfogható ebben a zavaros,
sötét iszapszerű valóságban,
valami megfogható,
amibe bele lehet még kapaszkodni.
Azt hiszed, minden beterít.
Azt hiszed, úgy érzed, minden
beterít, amikor ellep majd újra a sötét,
de most a tisztuló tárgyak között,
a jóleső napi szorongás még
arra biztat, van mit cselekedni.
Teret és formát kapott kiterjedések között.
Teret és formát kapott kitüremkedések
között lépkedek, újból és újból,
és lélegzem magabiztosan.
Teret és formát kapott tárgyak között
nem gondolok arra,
hogy eljönnek majd egyszer azok
az amorf, alaktalan, elfolyó,
keret nélküli lények, amelyek
a sötétből csúsznak elő,
a másik dimenzióból,
és ellepnek, legyőznek mindent,
az árnyékok társai, az azokból kilépő,
átfolyó alakzatok,
az árnyékok ismeretlen követői,
akik rácsukódnak majd egy éjjelen
a számra, a szememre.

2015. január

Pantitész, spártai harcos szavai
hajnalban, ütközet előtt
Milyen sötét, szürke most a reggel, de van még idő, vannak
még másodperceim, perceim is talán, nem szólok társaimnak,
bajtársaimnak, hadd pihenjenek,legyenek erősek majd
a csatában, hol igazunkért és földünkért kell megküzdenünk,
mondom magamban, hűvös és rideg a hálóhelyem, a tigris
bőre, amire oly nagyon büszke vagyok, nem melegít, a tárgyak
körülöttem alig felismerhetőek, és néha-néha vészjóslón
kuvikkol a sötétség mélye, itt, ezen a háborús földön,
ami a hazám, nincs menekvés, ezen a területen, itt, a szorosban
kell megküzdenünk az igazunkért, gondolom magamban,
méghozzá életre-halálra kell megküzdenünk, jönnek a perzsák,
a barbárok itt vannak már a városaink alatt, sivatag országukat
maguk mögött hagyták régen, és arra a világra fáj a foguk,
ami a mi világunk, háborúba szólít az a kegyetlen eltökéltség,
ami jellemzi őket, mondom, és ismételgetem magamban, hogy
a harcban majd erősebb legyek, ha eljön az idő, egyre kuvikkol
az éj, a madár a pusztulásomat jósolja, tudom, rideg fekhelyem
körül éjjeli állatok, különös lények siklanak halkan, mintegy
a tárgyakról leváltan bújnak elő, és közben egyre kiabál a kuvik,
félem a hangját, de a királyom, Leonidasz arra tanított, győzzük
le félelmeinket, akkor vagyunk igazán bátrak, ha legyőzzük
önmagunkat, és Leonidasz valóban bölcs férfiú, akinek
parancsára szívesen feláldozom mindazt, ami vagyok,
a barbárok itt vannak már a városaink alatt, ők akarnak
minket, nem mi akartuk őket, ők jönnek át sivatag hazájukból,
és ők azok, akik lemészárolják gyermekeinket és asszonyainkat,
ha úgy hozza kedvük, virrad, talpra kell állnom, már szól is
a kürt, ami a háborúba hív, hallom a társakat, ahogy fegyvereikkel
zörögve mennek a gyülekező helyre, a homálytól elválik a fény,
mondom magamban, és a miénk a fény, a barbároké a homály
mindaddig, amíg önnön becsületünkért képesek vagyunk fegyvert
ragadni, így tanított a király, Leonidasz, talán a halálba
megyek ma reggel, de boldogan teszem mégis, ha félem is
a halált, mert Leonidasz parancsának engedelmeskedem, és
Leonidasz tudja, mit beszél, a hazáért halni jó, és Leonidasznak
engedni kötelesség.

19

„

„

20

tiszatáj

GÖMÖRI GYÖRGY

Nem lesz simeoni pillanat
Kötve hiszem, hogy akár a saját
életünkben, akár mások, felevagy negyed-barátaink életében
eljöhet egy „simeoni pillanat”,
amikor felsóhajtanánk: „Uram,
bocsásd el szolgádat”, mivel
az meglátta már a csecsemőt,
a jövendő Messiását. Valóban,
hogyan időzítenénk a „boldog” távozást?
Amikor majd az unokánk kisiskolás lesz?
Vagy megnősül a legkisebb fiunk?
Senki sem akar (ma még) 120 évig élni,
mégis hogyan készüljünk fel a pillanatra,
amikor a szellem kilép az elhasznált
testből és nem hagy hátra mást, csak emlékeket,
pár fényképet, meg egy nevet két évszámmal,
egy szerény fatáblán, vagy egy szürke sírkövön.

Figyelmeztetés
Ha túl sok az oligomer
a fejedben, akkor ne merj
előre tervezni. Inkább
emlékeid gépbe diktáld,
s vesd papírra. Készülj fel az
élő-sírra. Olyan beszűkülő létre,
amikor a test még élne,
de már szürkeállományod
szétrágja falánk magányod.

2015. január

21

TURI TÍMEA

A biológiai óra
Csak kiabált, mikor az ágyba tették.
Nem aludt el sem a ringatástól,
sem a szoptatástól. Taknyos volt, lázas
és türelmetlen. Elveimmel ellentétben
bekapcsoltam végül hát a tévét.
Mesét ilyen későn már nem adnak,
így hogy ne zaklassák a képek túlságosan,
néztem vele egy természetfilmet.
Amerika madártávlatból.
És Amerika irdatlanul messze.
A repülőgép-menetrendet nézve ezt
olyan könnyű elfelejteni.
Hiába kerülsz messze a kicsikor-szobákból,
ha távol vagy, hát új szobákba zárulsz.
A család: döntés eredménye, de ha így döntesz,
az természetes.
Pár évtized, és fantomemlékkép leszel
egy öregember emlékezetében.
Adat az anyja neve-rubrikában.
Még nem tudja, hogy végig fogja nézni,
ahogy elbutulsz, és lekésel minden járatot,
mert összekevered a becsekkolás idejét
a boarding time-mal.

A házassági évforduló
Mi marad majd ebből az egészből?
Az egyetem sarkán állt, és még egyszer megkerülte
az épületet, hogy ne kelljen letenni a telefont.
Néha hirtelen felcseréljük bizalmasainkat.
Azok vagyunk, akiket közel engedünk.

„

„

22

tiszatáj
Sosem értette, miért sírnak az anyák az esküvőkön.
Sosem, és aztán hirtelen igen, és attól kezdve mindig
velük sírt, és nem a boldog párral.
Mi marad majd ebből az egészből?
Halkabban kellett kérdezni, mert szembejött egy ismerős.
Nem barát, de sokat beszélt vele az órafelvételről,
ahogy később másokkal a pelenkacsere gyakoriságáról.
Az marad majd, hogy emlékezünk.
Ez volt a válasz. És az emlék önmaga marad.
Így lett. De nem számított arra, hogy a képen mindig ott marad
a véletlen ismerős.

A zárójelentés
Hajkefét is hozni kellett volna. Ez a második reggelen
lett nyilvánvaló, a hajam kócos volt, miközben
a szomszéd ágyon egy szőke lány fésülködött,
aki mindent lassan csinált; ha pisilni ment,
az ágy közepén merte hagyni a csecsemőt,
igaz, plédből sodort kerítést köré.
Én takarót se hoztam…
Aztán mégis ő kezdett el bőgni, amikor megkapta
az egyébként hibátlan zárójelentést.
„Mi neveljük fel a gyerekét?”, kérdezte a főorvos,
majd felém bökött – a hajam már ragadt –:
„Nézze, ő örül, hogy hazamehet!”
És én valóban vigyorogtam, mint egy
idióta.

2015. január

23

„

DEBRECENI BOGLÁRKA

Körvasútsor
Tudtam, hogy egyszer megbűnhődök majd mindenért, amit anyámmal tettem, ha
gyerekem lesz, naponta telefonálhatok a kórházba, mérgező-e az a piros, sárga vagy
fekete bogyó, a pitypang vagy a kardvirág, amit megevett, fellépései előtt pedig ki
kell csavarni a kezéből a konyhakést, mert nem bírja a feszültséget. Tizenegy évesen jön a gyomormosás, beszed két marék Eleniumot, hátha nem kell átélnie többé
a fájdalmat, mert dédike meghalt, felfekvéses testtel, kétévnyi szenvedés után, hiába morzsolta le naponta háromszor az olvasót. A csőledugás előtt, ahol nem leszek
jelen, elmondja a nővérnek, hogy azért tette, mert eltört a Nagycsillag lába, amikor
megcsúszott a jégen, az állatorvos főbe lőtte a lovat. Elmondja azt is, hogy nem
akarja még egyszer átélni, amikor az apja azt üvölti az anyjának, dögölj meg, te
marharépa, hogy aztán hozzávágja a vadiúj Adidas sportcipőt részegen, hátha elered az orra vére, és repülni sem akar többé, a szoba egyik sarkából oda, ahol a fal
adja a másikat. Az orvos úgy beszél majd velem, mint egy kutyával, milyen anya az,
aki ilyesmit eltűr egy percig is, akinek a gyereke ilyesmire ragadtatja magát. A körzeti gyerekorvos meglátogatja a kórházban, megajándékozza egy hóemberrel, a hóember táblát tart a kezében, rajta felirat, vigyázom rád. Sír, mert ez az első szeretetteljes megnyilvánulás, ami felé irányul mióta bezárták, a nővér vele ijesztgeti a kicsiket, mert bolond, és nem engedi lemosni a hajáról az ipecacuanás hányást. Kiközösítik. Egész nap egy beteg kisfiút nézeget a 20. számú kórterem ajtaján levő kémlelőnyíláson keresztül, a kisfiú évek óta kómában fekszik, megsajnálja a srác mamáját, aki órákon át ücsörög a fia mellett minden nap. Eldönti, többé nem tesz ilyet. Aztán mégis, tizenhat évesen jön a levegő-túladagolás. Cseles módon szerzi be a hozzávalókat, arra hivatkozik, hogy a Falansztert készülnek előadni az iskolában Az
ember tragédiájából, látványelem kell. A legnagyobb tűt és fecskendőt adják a patikusok. Megiszik egy liter málnalikőrt, elszív egy doboz kék Szofit, aztán ahogy egy
filmben látta, levegőt pumpál a vénájába, elveszti az eszméletét. Hagy egy búcsúlevelet, bocsi, nem bírtam tovább, ez a levél menti meg az életét, a nagyanyja talál rá a
konyhaasztalon, miközben ő a szobájában fekszik, öntudatlan állapotban. Anyám
kétségbeesésében rátöri az ajtót, mentővel viszik. Gépeket csatolnak rá az intenzíven, drótok lógnak belőle mindenhonnan, és csövek, jön a pszichiáter, közli, hogy
visszaeső, be kell utalni az elme- és ideggyógyintézetbe, de elsimíthatja az ügyet,
rajta áll. Menni akar, hiába könyörgök neki, hogy ne tegye. Még aznap éjszaka elszállítják. A megfigyelőbe teszik, rácsos ágyba, dühöngő őrültek közé, két héten keresztül minden délutánomat az elmegyógyon töltöm, a lányomat üldözi egy meg-

„

24

tiszatáj

rögzött vallási fanatista, egy zakkant péklegény, egy magát Raul Wallenberg fiának
valló személyiségzavaros CIA-ügynök és egy anyagyilkos baltás skizó. Éjszakánként
rettegek, azzal nyugtatom magam, hogy két adag nyugtatótól bekómálnak a flepnisek. A lányom átmegy a Rorchach-teszten, nem adnak neki injekciót, így egyik nap
azzal fogad az ápoló, hogy kilépőkártyát kapott, de üvegszilánkokat találtak a zsebében, amikor visszatért az udvarról. Meghosszabbítják a kezelését, határozatlan
időre. Tíz nap múltán kiengedik. A pszichológus azt tanácsolja, bánjak keményen
vele, de hiába keménykedek, tizennyolc évesen seggrészegre issza magát egy lepukkant kricsmiben, hét deci whisky, két deci bor, egy adag konyak. Alkoholmérgezés. Valahogy mégis hazaér, összeesik a ház előtt. A barátnője kétségbeesetten telefonál, hogy hol van, ő semmit se tud róla, lelécelt, amikor felszólította, hogy meneküljön, mert meg akarják erőszakolni, de bánja rettenetesen, sírdogál. Mentővel viszik ismét, a detoxban töltjük az éjszakát.
Eldöntöttem, hogy nem lesz gyerekem, mégis férjhez mentem. A férjem, akkor
még vőlegényem, első alkalommal a gardróbba zárkózott be, lelki válság miatt. Mire
meglocsoltam a virágokat a nappaliban, eltűnt. A bejárati ajtót zárva találtam, a kulcsot a helyén, kizárásos alapon nem lehetett máshol, csak a gardróbban. Leszakadt
rólam a víz. Itt vagy? kérdeztem, nem válaszolt, egyre hangosabban üvöltöttem,
hogy nyissa ki, ütöttem és rúgtam a vastag fatáblát, miközben tudtam, az erőm kevés ehhez, de közben azt is tudtam, hogy ott ül bent, revolverrel a kezében, és ha
nem nyitom ki azt a kibaszott ajtót, főbe lövi magát. Beletelt egy kis időbe, de kinyitotta, én meg elsírtam magam, vertem a hátát, hogy tehetted ezt, te hülye. Aztán
rám tört a fáradtság.
Eltelt három hónap. Kezdtem azt hinni, hogy minden rendben, amikor kiderült,
hogy a cég a csőd szélén, a válság miatt, a látszat tovább nem tartható. Kilátástalanságában egyik este útnak indult a szeméttel, amikor kijöttem a fürdőből, már csak
hűlt helyét találtam. Leszaladtam az udvarra, felszaladtam a padlásra, nem volt sehol, a lépcsőházban sem, a telefonját otthagyta az étkezőasztalon. Éreztem, hogy baj
van. Az erkélyen álltam, vártam, nem tehettem mást. A körvasútsorra ment, a vonat
alá vetni magát, de visszajött, összetépte a cetlit, amit nekem hagyott, amire azt írta,
meg kell halnia, hogy visszaadja az életem.
Egy ideig ismét minden hepi volt, összeházasodtunk, nászút, móka, kacagás, aztán egy színházi előadás után kibuktam, a darab egy fiatal íróról szólt, aki elvesztette mindenét, éhezett, fázott, belehalt, mindez egy héttel azután, miután felmondtam
a cég állítólagos regenerálódásának örömére a munkahelyemen, hogy aztán két nap
múlva kiderüljön, az a cég soha nem is létezett. A metróállomáson leírtam a noteszembe az érzéseimet, később otthon főztem egy teát, a férjem a nappaliban feljegyzéseket készített a teendőiről, persze hazudott, mert nem volt mit feljegyeznie,
a noteszemben található gondolatokra reagált. Újfent felajánlotta, hogy leviszi a
szemetet. Amint kilépett az ajtón, összeszorult a gyomrom, kavargattam a mézes
csalánt, egyre kisebb gyomorral, kávét is főztem, nyújtva zsugorítottam az időt. Mi-

2015. január

25

„

re lefőtt a kávé, már biztos voltam abban, hogy a körvasútsorra ment. Megtaláltam a
noteszben az újabb búcsúlevelet. Ledobtam a kiskanalat a földre, felhúztam a csizmát, pizsamára, a kabátot össze se gomboltam, bevágtam magam mögött az ajtót és
rohantam, arra gondoltam, hogy mi lesz, ha későn érkezem. Nem tudtam, hol lehet
az a nyomorult körvasútsor, eszembe jutott, hogy egyszer azt mondta, nagyon hoszszú szakasz, úgysem találnám meg, bekanyarodtam az éjjelnappaliba a sarkon, zihálva kérdeztem. Tovább, egyenesen. Éreztem, hogy nem bírom tartani a tempót,
márpedig, ha lassítok, vége. Egy autó száguldott a jobb oldali sávban, elé ugrottam,
a csaj megállt. Hárman ültek a szakadt Volkswagenben, odaszóltam nekik, vigyenek
a körvasútsorra, a férjem depressziós. Szal melyik kocsmában keressük? kérdezte a
mellettem ülő srác, nevetett, majd hozzátette, gyere inkább velünk, bulizunk egy jót.
A lány leintette, kuss, ő ugyan nehezen játssza el, hogy józan, de felelősségteljes
küldetést teljesít. Éppen szólni akartam neki, hogy rossz irányba kanyarodik, amikor a srác rámutatott egy sötét alakra, aki egy villanyoszlopnak dőlve cigizett, biztos volt benne, hogy a férjem az. A sofőr satuféket nyomott, gőzerővel tolatni kezdett, nekihajtott a járdaszegélynek és leállította a motort. A srác kimeresztette a
szemét, hová tűnt a tesó? Kiment a lábamból a vér, de kiugrottam a kocsiból, elhadartam valami köszönömöt és ismét rohantam, amíg meg nem találtam a bekötőút
végén, kezében az „utolsó szál” cigivel.
Egy héttel később Szicíliából telefonált, menjek el hétfőn a X. kerületi rendőrkapitányságra, jelentsem be az eltűnését, jól figyeljek, mert nem ismétli el, mondjam,
hogy szombaton beszéltünk utoljára, azóta nem jelentkezett, holott vasárnap délelőtt haza kellett volna érnie. Jól eltervezte, az üzleti partnere kiviszi a reptérre, de
nem száll fel, olyan helyre megy, ahol senki se talál rá, kibérel egy vitorlás hajót.
Remegtem. Még mindig nem értette, hogy ezzel teszi tönkre az életem.
Persze hazajött. Azóta esténként a kanapén ülve várom. Úgy érzem, már megbűnhődtem mindazért, amit anyámmal tettem.
Huszonhárom óra öt. Várom. Ugyan mikor issza meg azt a bögre Vanish-t, amit a
mosogató alatt rejteget…

„

26

tiszatáj

HAKAN BIÇAKCI*

A véletlen műve
„A holtak és élők az álom szüleményei.”
J. Berger
Dr. Kemal
Ez az év legjobb hónapja, a hónap legjobb hete, a hét legjobb napja és a nap legjobb
órája. Doktor Kemal az utolsó betegét is mosolyogva kísérte ki, majd kihozta a táskáját a belső szobából. Ezután, mint minden rendelési idő végén, lekapcsolta az
elektromos készülékeket és a villanyt, majd távozott. Egy időben ezeket a titkárnője
végezte, de miután a gazdasági válság miatt segítség nélkül maradt, kénytelen volt
mindent maga intézni, a teafőzéstől a telefonkezeléséig. Kezdetben nehezére esett,
de hamar elfogadta, és idővel már nem is úgy tekintett a többletfeladataira, mint
kényszermunkára. Mivel már egyáltalán nem foglalkoztatta, hogy fehér orvosi köpenyét utcai ruhára cserélje, így orvosi öltözékben lépett ki a rendelőjéből, ezzel
jobban felkeltette a gyerekek és a nők figyelmét, és az Égei-tenger partján egy hétköznapi kisváros zajos főútjába torkolló poros mellékutcáin elindult hazafelé. A
táskáját négyhavi lakbér töltötte meg, míg Kemal doktor lelkét a hosszantartó
anyagi nehézségek után végre a békesség, a biztonság és a jókedv. Gondolataiban
négy hónapja egy kérdés terebélyesedett, akár egy pókháló: „Honnan szerzek ennyi
pénzt?” Most a hűvös esti illatok, a lemenő nap fényének szemeit simogató lágysága,
a sokféle madár csiripelése és valami varázslatos kémia, és mindezeknek egymásba
olvadása vette át ennek a gondnak a megüresedett helyét. Napok óta már csak arra
vágyott, hogy a bensőjében szinte egy második személyként idegesen fel-alá járkáló
főbérlőnek a pénzt átadja, és végre megszakítás és rémálom nélkül nyugodtan alhasson. De előbb be kell ugrania a borbélyhoz. A haja már rettenetesen megnőtt,
furcsán áll, és baljós árnyékot vet az orvosi köpeny nemes fehérségére.
Osman, a borbély
Ez az év bármelyik hónapja, a hónap bármelyik hete, a hét bármelyik napja és a nap
bármelyik órája. Osman, a borbély eloltotta a cigarettát, és váltogatni kezdte a csatornákat a kis fekete tévén, ami úgy lógott a plafonról, mint egy hatalmas denevér.
*

Hakan Bıçakcı (született: 1978. Isztambul, Törökország) 2001-ben végzett a Bilkent Egyetemen közgazdászként. 2002-ben jelent meg első regénye Romantikus félelem címmel. Ezt követte még négy regény és két novelláskötet. A 2008-ban megjelentetett Lépcsőház című regényét lefordították albánra,
arabra, angolra és bolgárra is. Számos napilapban és folyóiratban publikál.

2015. január

27

„

Hosszas keresgélés után megállt az egyik zenecsatornánál, ami török popzenei klipeket vetített. Miközben hibás szöveggel dudorászta a dalt, nekifogott hanyagul
összehajtogatni a világoskék törölközőket. Az ajtónyitás zajára szemét a félhomályos fiókról, amiben a tiszta törölközőket tartotta, a széles, világos tükör felé fordította. Osman, a borbély legelőször ebben a széles tükörben pillantott meg mindenkit, aki az üzletébe lépett. Majd mintha csak ellenőrizni akarná a tükörben látottakat, hatalmas szembogarait a tükörkép gazdájára emelte. Ez a széles tükör még soha nem tévesztette meg Osmant, a borbélyt. Mégsem adta fel azt a szerencsétlen
reményt, hogy egyszer a belépő személy más lesz, mint akit a tükörben lát, és észre
sem vette, hogy rögzült mozdulatsorrá vált, ahogy előbb a tükörképre, majd az eredeti személyre néz. Hatalmas szembogarait a tükörkép gazdájára emelte.
– Ó, doktor! Isten hozta!
– Jó napot, Osman! Mi újság?
– Minden rendben. Dolgozgatunk. Megnőtt a haja?
A doktor megkérte, hogy legyen szíves rendbe hozni a haját, közben a táskáját
néma büszkeséggel letette a bejáratnál lévő dohányzóasztalra, majd beleült abba a
hasadásokkal teli bőrhuzatú székbe, amit a borbély mutatott. Osman, a borbély szorosan a nyaka köré kötötte a hosszú fehér leplet, majd a tükörképre tekintve feltette
a klasszikus kérdést, amire úgyis tudta, hogy „igen” lesz a válasz:
– A szokásosra, doktor?
Ahmet úr
Ez az év legrosszabb hónapja, a hónap legrosszabb hete, a hét legrosszabb napja és
a nap legrosszabb órája. Ahmet úr, el sem köszönve a munkatársaitól, szinte futva
távozott az irodából. Minél előbb haza akart érni. Anélkül, hogy bárki észrevenné
őt… Úgy döntött, hogy keresztülvág a temetőn, a keskeny, poros és kanyargós ösvényen, habár egyáltalán nem volt kedvére való, és még hosszabb is így az út, viszont
nem találkozik emberekkel. A temető megrémíti és feszültté teszi, ugyanakkor
megnyugtatja és ellazítja. Ahmet úr folytatta az utat, és próbált ügyet sem vetni a
benne dúló két ellentétes érzelemre.
Azóta nem tudott nyugodtan fellélegezni, amióta azon a szörnyű éjjelen az a
szürke kocsi a falnak csapódva teljesen szétroncsolódott, ő pedig a hátsó ülésen lévő táskát, mint egy nyomorult patkány, ellopta és hazavitte. A sofőr arcát nem látta.
Egy véres, sötét és nedves masszává keveredett össze a szerencsétlen ember arca
és a kormány védőhuzata. Másnap megtudta, hogy a férfi azonnal meghalt, és abba
a járási temetőbe fogják eltemetni, aminek széles kapuján az imént bejött. Egy szó
sem esett a táskáról, amiből csak pár kurus került elő. Az elveszett táskával senki
nem törődött. Ám a táska attól a naptól első számú problémává lépett elő Ahmet
úrnál, aki saját maga és mások szerint is tisztességes és őszinte volt, valamint kifogástalan jellemmel bírt. Képtelen volt bárkinek a szemébe nézni. Nem tudott az emberek között megmaradni. A táska minden éjjel számtalanszor megszakította álmát,

„

28

tiszatáj

miatta minden reggel boldogtalanul és fáradtan ébredt, napközben pedig a munkáját figyelmetlenül és gondatlanul végezte, és esténként eltérítette a temető kihalt
ösvényeire. A táska, amit ellopott, bekerült az álmaiba, minden éjjel rémálmai középpontjában állt.
Az első éjjelen férgek kíséretében a balesetben elhunyt tulajdonos levágott feje
került elő belőle, és Ahmet urat hosszasan kioktatta. A következő éjjel az utcán
mindenkinek táskafeje volt. Egy alkalommal pedig a belőle előkerült dollárokból
vett nyolc elektromos fűrészt, egymás mellé állította és bekapcsolta őket, majd rájuk vetette magát. Nyolc darabkáját külön táskákba rakva szerettei ajtaja elé helyezték. Egy másik alkalommal a táskából egy másik táska, abból egy másik táska, majd
ebből a táskából is egy táska került elő, és Ahmet úr az egymásból elősorakozó táskákban fuldoklott reggelig. A múlt éjjel számtalan ujj ömlött ki belőle, és azok mind
Ahmet úrra mutattak fektükben. A táska átka nem korlátozódott csak az álomvilágra. Amikor Ahmet úr ébren volt, akkor is a legváratlanabb helyeken bukkant fel,
majd eltűnt. Néha olyan gyorsan ismétlődött ez a dolog, hogy Ahmet úr emberből
átváltozott egy őrült táskadetektorrá.
Egyetlen szánalmas oka volt annak, hogy ezt az embertelen és szégyenteljes lopást elkövette: a feje búbjáig eladósodott. De ez a tény nem vigasztalta. Ahmet úr
azóta a szégyenteljes éjszaka óta, amikor a halott kocsijából ellopta azt a táskát,
szörnyű bűntudatban élt, emiatt elviselhetetlennek érezte, hogy egyetlen élőlénnyel
is találkozzon. Felgyorsította lépteit. A temető kutyája vonyított.
Dr. Kemal
Az olló, mint egy vasszárnyú őskori madár, egy ragadozó sebességével repdesett a
doktor feje körül. A doktor már épp hagyta volna, hogy az ollónak egy pénzszámláló
egyenletes surrogására emlékeztető hangja magával ragadja, amikor a hang hirtelen abbamaradt.
– Doktor, van egy nagyon jó hintőporom, Európa. Kér belőle?
– Igen, Osman. Kérek.
A borbély esetlenül öntött a tenyerébe a hintőporból, majd apró pofonokkal elkezdte felvinni a kedves vendég arcára. A doktor fehér gumicipőjében, fehér nadrágjában, a nyakától a térdéig érő fehér borotváló lepelben, fehér hintőporos arcával és a négyhavi lakbér tartozás kifizetésének ártatlanságával tetőtől talpig szemkápráztató fehérségbe burkolózott. Gyermeki vidámsággal nézett az ajtó melletti
dohányzóasztalon álló táska tükörképére. Nem tartotta szükségesnek, hogy a tükörképet a valódi látvánnyal összevesse.
Osman, a borbély
A borbély óvatosan feltette a hintőport a vitrines szekrénybe. Az egyik kezével kivette a vízzel teli pohárból a műanyag fésűk közül a kéket, míg a haj megnedvesítésére használt piros permetezőflakont a másik kezébe vette, és visszatért a doktor-

2015. január

29

„

hoz. Hallotta, hogy az ajtó hirtelen kinyílik, majd rögtön azután durván becsukódik.
A táska, amit a doktor a bejáratnál lévő dohányzóasztalra tett, eltűnt. Hogy megbizonyosodjon róla, hatalmas szembogarait a dohányzóasztal felé fordította. Amint a
doktor észrevette, mi történt, páni félelemben kiugrott a székből. „A táskám! Tolvaj!” – kiabálta, és futott, mint egy őrült. A borbély kiment az ajtó elé, és figyelte,
ahogy a doktor a sötétedő utca sarkán befordul, és eltűnik a köpönyegként utána
lebegő fehér borotváló lepellel. Miközben csodálkozva visszament az üzletbe, eszébe jutott, hogy a doktortól már biztosan nem kapja meg a pénzét. Rögtön ezután
mélyen el is szégyellte magát a galád gondolat miatt. Hintőporos kezével csatornát
váltott a tévén. Az ajtónyitás hangjára szemeit a tévéről a tükörre, a tükörről pedig a
belépő új vendégre fordította.
Dr. Kemal
A doktor sehogy sem tudta elhinni, hogy ez a katasztrófa megtörtént. Szörnyű kétségbeesésében iramodott a tolvaj után, akinek még az arcát sem látta, és azt sem
tudta, merre futott. A pániktól tágra nyílt szemeivel úgy kutatott a táska után, mint
egy kiéhezett kutya. A hosszú és fárasztó futástól az út szélén lihegett reményt
vesztve, amikor észrevette, hogy egy kicsit odébb, a temetőben valaki izgatott léptekkel halad. Arra gondolt, ilyenkor már nincs más a temetőben, csak a halottak,
vagy az, aki menekül valaki elől. Elkezdett futni a férfi felé, aki gyanúja szerint a
táskáját ellopta, és a temetőben valahol elrejtette.
Ahmet úr
Ahmet úr, meghallva a léptek zaját, összerezzent és hátrafordult. Észrevette, ahogy
a különböző irányba néző sírkövek között egy fehér lény közeledik felé. Ahmet úr a
rémisztő látvány hatására megdermedt. Ahogy a fehérség közelebb ért, felismerte,
hogy az egy fehér arcú, fehér köpönyeges torzonborz kísértet. A félelemtől kezdett
lassan a földbe süppedni. Szorosan behunyta a szemét, majd kinyitotta. A kísértet
teljes fehérségével egyre csak közeledett. Ahmet úr szeretett volna elfutni, de moccanni sem bírt. Minden izma görcsbe rándult. Végül a fehér teremtmény szorosan
megragadta a bal karját, és evilági hangon kiabálni kezdett: „Ide a táskámat gyorsan! Hol a táskám? Mondom, add ide a táskámat!” Ahmet úr bal fele elzsibbadt.
Majd hirtelen előbb minden elsötétült körülötte, utána pedig vakító fehér lett. Ahmet úr csendben összerogyott a sírkövek között.
Fordította: BIACSI MÓNIKA

„

30

tiszatáj

PIGNITZKY GELLÉRT

korhatárra való tekintettel
már hallom az esőt. hallom, elkezdett verődni.
(igazából semmi mély értelmét nem találom)
szeretem az ilyen félkettőket.
dupla nap, egy ember érzéseinek.
el kellene mennem fürdeni. de nem merek.
mikor gyerek voltam, féltem a bojlertől
azt hittem tűzben fürdök majd,
ha elfordítom a csapot.
elégek.
de most… most pedig
nem szeretném látni,
hogy sovány vagyok.
2011-12-22
Szeged

ARTalmatlan
mindenkinek fölfelé áll a haja,
na de nevetni kell,
habár láthatatlan vagy,
akár az ékezet egy pontja.
felmerült kérdéseimből önmagam
felé nincs bocsánat,
mégis elnézem olykor a csillagokat
elképzelem, ahogy átharapom torkukat
mert én bizony, kicsi vagyok…
van gogh füle egy kukában hever,
mi pedig így kitaszítottak vagyunk.
2012-04-20
Kaposvár

2015. január

31

felüljáró alatt
ott voltam, ahol a határokat tudom,
de nem látom,
ott ahol minden kitisztul,
minden megkönnyebbülés
a lélegzet, a szánalom,
és még talán a halál is.
(természetesen nem az enyém)…
a tenger illatú légfrissítő emlékeztet,
hogy nem kell menni sehova,
jó vagy itt is.
ha szükség van rám valahol,
máshol lennék.
apám már annyira jól tudja mindezt,
hogy a saját nadrágját se bírja begombolni…
2012.01.13
Szeged

„

„

32

tiszatáj

JAGOS ISTVÁN RÓBERT

Már megint szemet adtál nekem
Ha anyám kikaparná magát a földből,
mint mai nőstény-Jézus, és annyira
szeretné önmagát, ahogy engem utált,
mikor túl részeg volt ahhoz, hogy csak
úgy elviseljen – talán újraszülne.
Kenegetné újszülött seggemet,
aztán ráunna és vermutba ölné
napi műbánatát. A villany felé fújná
a piros Bondot, emléket állítva a
tegnap Románcának.
Én meg élnék. Sírnék,
szarnék és hányásomban feküdnék
keresve téged. Fogatlan számban
kitiltott szavak: A kurva anyád, Jézusom!
Már megint szemet adtál nekem.

csontritkulás
a bontó és építőszakaszok
összhangja zajjá vált
majd eltűnt
(akárcsak én)
törtél-zúztál
köveket aggattál rám
gerincedben a hatodik csigolya voltam

2015. január

33

CSILLAG TAMÁS

Utóirat II.
Jó lenne elaludni hosszan,
csontomban száraz jajkóró ropog.
Nyitott szemeimben tömbházak,
tízemeletes totemoszlopok.
Most nekem kell józannak lennem,
aki megfojtott hattyúkat sirat.
Elhajított furulyacsonkon
játszom kiböjtölt álmaitokat.

Én már semmitől sem félek
Nálam felejtett ez a meghasonlott, októberi éjszaka is.
Nyári szemekkel nézem az utcát, kerülgetem
a gesztenyék vaktában élesített gyalogsági aknáit.
Illatod helyett puskapor,
s vágott fű szagát sejtem a kifosztott őszben,
lámpabúrák üvegszemeiben
elmagányosodott, lakatlan napkorongokat.
Legjobb lenne örökre magammal vinni
lázadozó hajtincsed karikagyűrűnek,
reménytelenül szépnek látlak,
mint szeretőiket a háborúba induló,
önkéntes katonák.
Már semmitől se félek.

„

„

34

tiszatáj

SIRBIK ATTILA

Jenki
(REGÉNYRÉSZLET)
Lent ülünk a Katona Otthon melletti Csöngő kocsmában, Csocsót búcsúztatjuk. Az
volt az egyetlen kikötése, hogy ne jöjjön egy lány sem, először az anyja is velünk
akart lenni, de Csocsó most másként mulat. Soha, a szülei előtt sem fogta vissza magát. De ez most más, amolyan férfidolog, sör sör után, a levegőben az áporodott
húgy és nikotin kiegyenlítődik a búcsúzkodás szagával. A dohos falak mellett sörösládahegyek. Alig szédelgek föl a lépcsőn, a szemünkbe vakít a koradélutáni fény,
mintha napok teltek volna el, pedig csak néhány óra ücsörgés ebben a lepusztult,
szaros, ablaktalan pincekocsmában. Hogy elbúcsúztassuk Csocsót. Senki se fogja
kimondani, ha bárki is gondol rá lent, gyorsan rendel még egy kör gyorsítót. Van rá
esély, hogy soha többé nem látjuk. Jenkit pár napra hazaengedték, arról mesél, hogyan robbant szét a legjobb barátja egy tank alatt, aztán még vele szedették össze a
testrészeket a felettesei, mert egyrészről valakinek csak meg kell csinálnia, adjuk
meg neki a végtisztességet, szedd össze magad fiam, ha életében mellette voltál, halálában is legyél jó bajtárs, másrészről, valamivel kompenzálniuk kell nekik is a feldolgozhatatlan traumáikat. Azt mondja, majd bele őrült, hogy nem találta a haverja
fejét, ne veszítsd el a fejed, Jenki, mondogattam magamban, aztán, amikor megpillantottam az első nyákos agyvelődarabot, tudtam, hogy nem kell tovább keresnem.
Élesen hasított belém a félelem, az egyetlen érzés, ami még megmaradt ezekben a
hónapokban, amióta kivezényeltek a Koszovó melletti erdőbe. A kaszárnyájukat
bombatalálat érte, pedig mondták nekik, hogy soha ne hasaljanak semmi alá, hanem
csak úgy vessék magukat a földre, ha hallják a süvítést, az éles hangot a fülben, aztán, azt mondja, olyan érzés volt, mintha a saját szemem nézne rám, hogy baszom
az anyádat, miért nem ráncigáltál ki a tank alól, bazdmeg Jenki, hol a faszomban voltál, miért nem szedted össze magad, az nem lehet, hogy a saját szemem beszél hozzám. Mit bámulsz, mit mondjak.
Hát mi se tudunk mit mondani Csocsónak, csak nyeljük a vasútállomás restijének teraszán továbbra is a söröket, mintha ingyen lenne. Persze ingyen van, Csócsó
szülei fizetnek mindent, a pezsgőt is, amivel végleg elbúcsúztatjuk. Odavágjuk a vonat oldalához, a síneken landolnak a szilánkok. Rendesen tele van a dél felé induló
vonatoknak fenntartott sínpár üvegtörmelékkel, durrognak a pezsgők, de nem az
újévet várjuk, lófaszt, nem is tudom, várunk-e bármit is, egy új életet talán, de azt

2015. január

35

„

pillanatnyilag, jól tudjuk, legfeljebb elveszíteni lehet, nem várunk semmit, csak elengedés van, én nem értem ezt az egészet.
[...]
Jelentkeztél katonának, mi a faszért, ki tudja mi lesz még itt, látod, hogy ezek
nem normálisak, leszarom, jelentkeztem, a főiskolát sem tudom már fizetni, a tököm is tele a képletekkel, melózni meg addig nem tudok, amíg be nem mutatom a
papírt, hogy leszolgáltam a katonaságot, na és mit szóltak. Baszogatott a főtiszt, de
szerintem ez amolyan rutineljárás, ezeknek a vérükben van, e nélkül nem bírják ki.
Mit akarok magyar létemre a Jugoszláv Hadseregben, tudom-e én, hogy itt nem
babra megy a játék, hanem életre-halálra, tökös, majdnem mondom neki, hogy kapja már be az összes magyar faszomat, most kellek nekik vagy nem, ha már egyszer
önként jelentkezem, ne basztasson legalább hülyeségekkel, ne jöjjön nekem a nemzetiségi kérdéssel, de inkább elmagyarázom, amit ő is nagyon jól tud, hogy munkát
csak akkor kapok, ha előbb beleugrom a terepszínű gatyába. És felvettek, fel, voltam
egy csomó vizsgálaton, tesztek jobbra-balra, végül besoroltak a páncélosokhoz, nem
abban reménykedtél, hogy telefonos, vagy rádiós leszel. Ez van.
[...]
December 12-én megyek ki a vasútállomásra, a szokásos Csöngős búcsúzgatás
után, csak most a másik oldalon vagyok, egyedül.
[...]
A fülledt, teledohányzott kupéban, le Belgrádig, aztán átszállással tovább, egészen Vranjéig, le a koszovói határhoz, ’98 van, hogy minden rendben lesz, most már
stabil a helyzet, egy-kettő leszolgálom ezt az egy évet és kész. A vonaton megismerkedek egy velem hasonló korú gyerekkel, ő nem önként jelentkezett, megkapta a
behívóját, muszáj mennie, de semmi kedve, két doboz cigit szív el, amíg leérünk
Belgrádig, valami para átragad rám is, azt mondja, ő már nem hisz abban, hogy ebben az országban bármi is változni fog, elkúrt egy nemzedék vagyunk.
[...]
Itt állok a kaszárnya bejáratánál, délután még teletömtem magam burekkal meg
joghurttal, mert itt ki tudja, mi lesz, konzerv meg bab, amennyit akarsz, benyitok a
fehérre mázolt fémrácsos, rozsdás kapun, az ügyeletes portás, nem tudom eldönteni
a mosolyából, mennyire kedves, vagy csak cinikus, bevezet a parancsnoki irodába,
hogy regisztráljanak a páncélos zászlóaljhoz.
[...]
Kelj föl, gyere, hív a parancsnok, rázogatja a bal vállam a katonapokróc alatt az
ügyeletes, nem sokáig kell noszogatnia, készenlétben állok félálomban is, minden
idegszálam feszült, alig tudtam elaludni, nem vágod, mi ez, hogy első este már hívat
a parancsnok, nyugi Jenki, nincs mit fosni, azt hiszem, csak valami eligazítás, másik
zászlóaljhoz osztanak be állítólag. Tetszik, hogy a becenevemen, Jenkinek szólít, ez
otthonosabbá teszi a helyzetet. Jó estét, talán jó estét parancsnok úr, igenis, jó estét
parancsnok úr, na így-így, maga miért nem mutatta be azonnal a papírjait, miért

„

36

tiszatáj

nem mondta, hogy maga műszaki főiskolára járt, hogy tele a feje képletekkel, tud
számolni, azt hiszem, tudok, talán azt hiszem, tudok, parancsnok úr, gondoltam
egyértelmű lesz a jelentkezési lapom alapján, maga ne gondolkodjon, ne higgyen
semmit, akkor nyissa ki a száját ha kérdezik, jó, akkor most mi lesz, és maga ne kérdezzen, csak válaszoljon, ha kérdezik, a kérdéseket meg saját magának tegye fel,
minden pillanatban, csöndben, anélkül, hogy kinyitná a száját, érti, értem, értem parancsnok úr, értem parancsnok úr, na, így-így. Menjen, fogja, csomagolja össze a
holmiját, az ügyeletes átvezeti a logisztikusokhoz, ma már ott alszik, holnaptól maga a fegyveres és a tantermi kiképzés mellett rádiós szolgálatot tölt be. Értem. Értem parancsnok úr, értem parancsnok úr.
[...]
Túlvagyok a nem túl pornyelős, és egyáltalán nem a filmekből ismert
sárbakúszós, rambós kiképzésen, a tantermi agymasszírozáson, újra tele a tököm,
mintha visszakerültem volna a főiskolára, persze van itt egy csomó új dolog, kis túlzással nem olyan rossz, morze abc, sémák, ilyesmi, az egészet pillanatok alatt bevágom, a megszerzett pozícióm meg egy rakat privilégiummal jár. Illegális telefonálás,
nema problema brate, mit meg nem adnak érte, kaja, kimenő, felújított baka gardrób, néha egy kis betegszoba, már csak valami nő kéne, persze a legjobb lenne, ha
végre hazaengednének, kimenőt kapnék, és irány haza Szilviához, vagy ha Szilvia
meglátogathatna itt, talán épp, amikor a betegszobában meresztem a seggem, de
egyenlőre szó sincs ilyesmiről, visszafojtott agresszió, önfertőzés, néha azt hiszem,
a homlokomra van írva a vágy.
[...]
Na ne túlozz, nem túlzok, jó, talán egy kicsit, de nem nevezném unalmasnak a kiképzést, persze, neked most már könnyű, ülsz a meleg szobában, telefonálgatsz,
amíg mi telefonárkot ásunk, vagy őrséget adunk ájulásig. Hát nem tehetek róla,
hogy egyszerre vagyok tele energiával, kiásnék én annyi árkot, amennyit akarsz,
meg hogy én vagyok a legjobb a zászlóaljban a kommunikációsok között, hát erről
tényleg nem tehetsz, ha nem tudsz hazudni, ja, hazudni azt nem.
Jenki, maga hazamehet szabadságra, most nyugalom van, egy hét eltávot kap,
20-án éjfélig érjen vissza.
[...]
Huszadikán délután, inkább koraeste érkezem Vranjéba, két kollégámmal
együtt, a kaszárnya szinte teljesen üres, itt-ott lézeng néhány kiskatona, a feletteseket sohasem láttam ennyire idegesnek, de nem mondanak semmit, azon kívül, hogy
készüljünk fel, a raktárból kérjük ki a szükséges felszerelésünket, hajnalban indulunk az erdőbe lövészárkot ásni. Jobb is így, hogy nem kell a telefonos szobában ülnöm, mert inkább ne engedtek volna haza, Szilvia, az a büdös kurva, hogy pont a
legjobb haverommal kavarjon össze, nem érdekel, ki kire mászott, ki kit szemelt ki
magának, otthagytam őket a büdös francba, és lementem inkább a Csöngőbe inni a
többiekkel.

2015. január

37

„

Már egy hete itt dekkolunk az árkokban, amiből már jóval több van, mint
amennyi katona elfér bennük, már nem bírom hallgatni az idióta siptáros vicceket.
[...]
Végre kiderül, mi a faszért meresztjük a seggünket itt a fák között már két hete,
tegnap a NATO megkezdte Kis Jugoszlávia bombázását.
[...]
Az elkövetkező három hónapot azon kívül, hogy néha élelemért leereszkedünk a
környező falvakba, a lövészárkokban töltöm, az idegeim a picsába, de nehezen tudok erről beszélni, a sivító hang, ahogyan hullnak a bombák, fingod sincs, most épp
hova fog becsapódni, az árok mellett a telefonközpontos kamion még a lakásom,
kapom és továbbítom a légiriadós jelentéseket, az izmaim el vannak gémberedve,
hánynom kell a kutyahústól, bujkálunk, hasra, vesd magad a földre, ne feküdj gépjármű alá, hasra, feküdj a fa tövébe, hova szaladsz, te barom, mondták, hogy ne feküdjünk gépjármű alá.

PÉRELI ZSUZSA: BOLDOGASSZONY

„

38

tiszatáj

HORVÁTH PÉTER

Neoplanta
KIS MORFONDÍR – VÉGEL LÁSZLÓ REGÉNYE KAPCSÁN
Mélységes mély a tudatlanság kútja. Végel László lebilincselő regényét olvasva jutott eszembe ez az elferdített Thomas Mann mondat. Mindjárt utána a kérdés: mit is kezdjünk a múltról
való tudással, nem tudással? A szocialista idők nagy költőjének, Illyés Gyulának kétsorosa is
felrémlett: „Azt, hogy a nép fia vagy, igazolnod, sejh, ma nem azzal / Kellene: honnan jössz, −
azzal, ecsém: hova mész!” Kamaszkoromban rajongtam ezért a kétsorosért. Igazat szól a költő, gondoltam, mindegy, honnan jövünk, nem a múlt érdekes (a múlt nem érdekes), előre
nézzünk, egyet akarva! És ez így is volt a hatvanas évek második felében, legalábbis számunkra, tudatlan és jó szándékú kamaszok számára. Saját jövőnket akartuk – ha nem is építeni, de − elérni végre, felnőttnek számítani, minél hamarabb.
A szegedi Tömörkény István Ipari Szakközépiskolába az ország legkülönbözőbb tájairól
érkeztek a növendékek, hogy kéziszedőnek, kőfaragónak, keramikusnak tanuljanak. Az
együtt lehúzott négy év alatt nem tudtuk egymásról, ki milyen családi háttérrel bír, melyik felekezethez tartozik, szülei gazdagok-e avagy szegények. Nem is érdekelt minket. Az igen,
hogy melyikünk rajzol jobban, ki miben tehetséges. Mindannyian KISZ-tagok voltunk − é s
„lázadók”. A fiúk igyekeztek a lehető leghosszabbra növeszteni a hajukat, a lányok pedig a lehető legrövidebbre vágták az iskolaköpenyük alját. Rock and rollt táncoltunk az újszegedi
Sörkertben vasárnaponként, és együtt üvöltöttük a Sárgaingesek zenekarával: I can get no
satisfaction! Rozsgyesztvenszkíjt szavaltunk, és rongyosra olvastuk az Üvöltés című beatantológiát. Különösebb lelkesedés nélkül készültünk a Nagy Októberi Forradalom ötvenedik
évfordulójának kötelező ünnepére, csak kiváló művésztanáraink által formált ízlésünk tiltakozott kissé a város minden sarkán felállított „kommunista oltárok” képzőművészi megjelenése ellen. Randák voltak és túl sok volt belőlük.
Oroszból az osztály kétharmada bukásra állt. Orosztanárunkat, Tavaris Nádast szerettük,
de a „ruszkiknak” még a nyelvét is utáltuk. Hogy igazából miért, azt nem firtatta egyikünk
sem.
Az „ellenforradalom” mindössze egyszer került szóba köztünk, mikor elmeséltem az osztályban, hogy 1966 október huszonharmadikán este elkaptak a zsaruk, mert a haveromra
várva az iparos-füttyjelet fütyültem a híd alatti sötétben. Két civil ruhás pofa karolt belém:
„Kire vár itt? Miféle füttyjel ez?” Mondtam, a Csacsára várok, hogy együtt másszunk be a kollégium ablakán, és hogy iparos füttyjel. „A sors szimfónia?” − mordult rám az egyik fakabát.
„Nem tudtam, hogy az...” „De azt tudod, ugye, hogy milyen nap van ma?!” Szerdát mondtam
vagy csütörtököt, már nem emlékszem, milyen nap volt. A nyomozó közölte, hogy október
huszonharmadika van. „Az valami vallási ünnep?” – érdeklődtem, mivel a hídláb körüli házak
sok ablakában mécses vagy gyertya pislákolt. „És milyen ünnep volt?” − kérdezték másnap az

2015. január

39

„

osztálytársaim. „A zsaruk szerint az ellenforradalom kitörésének tizedik évfordulója” − feleltem. „Jé! − ámultak az osztálytársaim. − Té nyleg?”
Pár héttel később még egyszer szóba került az „ellenforradalom.” Megint a kimenő lejárta
után igyekeztem titokban bemászni a koleszba, amikor az ügyeletes tanár elkapott. Nem először buktam le, de lebuktak már mások is, és nem lett belőle komoly bajuk. Másnap egy másik kollégiumi nevelőnk, Kopasz tanár úr hívatott az irodába. Kedvelt, mert helyette szerkesztettem a „Kollégiumi Rádió” vonalas műsorait. (Amint megszólalt az „adás”, valamelyik
negyedikes intett egy elsőévesnek, és az egy jól irányzott papucsdobással azonnal leverte a
hangszórót az ajtó fölül.) „Hát, Horváth, bajban vagy! – nézett rám gondterhelten Kopasz tanár úr. − Holnap határozatot hozunk rólad a nevelői értekezleten. Ki fogunk csapni, közösség
ellenes magatartásod miatt. Ez fölkerül a káderlapodra, életed végéig elkísér, különös tekintettel arra, hogy az apád ellenforradalmár volt.” Nagyon megijedtem. De nem gondoltam,
hogy a kommunizmus akar kibaltázni velem, mintegy apám bűnét rajtam is megtorolva.
Személyes bosszúnak véltem a dolgot.
Volt egy kis mitugrász, mondhatni „szadista hajlamú” nevelőtanárunk, vele gyakran „öszszetűztem” a hálószemléken, mert a szekrényem rendjét kifogásolva ki akarta szórni a cuccaimat a földre. Ezt megakadályoztam, közölve, hogy a rend mindenki számára mást jelent.
Hozzám akarta vágni a kulcscsomóját, de mivel igen súlyosnak érezte a vasakat, meggondolta
magát. Kergetni kezdett, nyilván azért, hogy fölpofozzon. Felugrottam előle az emeletes
ágyak tetejére. Hálótársaim kiröhögték, ahogy ott pattog az ágyak közt, és üvölt: „Azonnal
szálljon le onnan!” Eszem ágában se volt „leszállni”, így végül szégyenszemre elkullogott. „Jelenteni fogom az igazgató elvtársnak!”
A Suszter becenevű kollégiumigazgatót nagy parasztnak tartottuk. Amikor Szabó Sácó
engedélyt kér tőle, hogy a mosdóban gordonkán gyakoroljon, a diri harsogva közölte: „Ezerszer megmondtam már, hogy a diákotthonban rézfúvósok nem gyakorolhatnak!” Hangosan
felnyerítettem. „Mit röhög, maga tökéletlen?!” Megmondtam neki. Nem örült.
Ezek a vén faszok akarnak most kibaszni velem, gondoltam keserűen, de a lelkem mélyén
megértettem őket. Kölcsönkenyér visszajár.
Kopasz tanár úr azt javasolta, azonnal üljek az íróasztalához, írjak levelet anyám nevében, miszerint aznapi dátummal nem kéri tovább kollégiumi elhelyezésemet, és még éjfél
előtt húzzak is el a koleszból, akkor nem tudnak másnap kicsapni. Így is történt. Aznap az állomáson aludtam a bőröndöm és a gitárom társaságában. Másnap grafikatanárnőm, az általunk Macának csúfolt Kopasz Márta tanárnő segített olcsó albérletet találni. Anyám hónapokig nem tudta, hogy már nem vagyok kollégista.
Most jut eszembe, Maca is szóba hozta egyszer az „ellenforradalmat”. Minden órán hangsúlyozta, hogy tőle főiskolai szintű oktatásban részesülünk, mivelhogy korábban a Tanárképző professzora volt. Egy művtöri órán elmondta, azért rúgták ki a Képzőből, mert egy döglött
csókáról készített fekete-fehér kroki-sorozatot ötvenhét telén, és azzal vádolták, hogy ily
módon gyászolja az elbukott ellenforradalmat.
Schütz Zoli osztálytársamat Escéhá Zolinak csúfoltuk, amiért a nevében ötször annyi
mássalhangzó van, mint magánhangzó. Az, hogy feltehetően német származású, azaz sváb fiú
– eszünkbe se jutott. Házibulira legszívesebben Csorja Pistáékhoz mentünk, mert – úgy tudtuk −, nekik van a legnagyobb há zuk, ahol a kiszemelt csajjal á t lehet sunnyogni má s szobá kba… Nekik „nagy” házuk van, más szüleinek kis lakásuk. Na és?

„

40

tiszatáj

Eredeti farmernadrágra keveseknek futotta. A Mars térnek becézett szegedi Marx téren
lehetett beszerezni Super Rifle-t, a jugóktól. (Csak a szegediek tudták, hogy a Marx teret korábban tényleg Mars térnek hívták.) A jugók színes mintájú fehér nyloninget és olcsó konyakot is árultak. Ráadásul tudtak magyarul. Hogy miért, az senkit nem érdekelt. Büszkék voltak,
és mi irigyeltük őket, mert a dinárjuk négy forintnál is többet ér.
Néhány évvel később, a főiskolán, egy „jugoszláviai magyar” osztálytársam meghívott a
tengerre nyaralni. Hazafelé jövet magyarokkal utaztam a vonaton. Beszédbe elegyedtünk.
– Szintén a tengerről, haza? – érdeklődtem.
– Nem – válaszolta büszkén egy fiatalasszony. − Mi jugoszlávok vagyunk!
Hosszú perceken át magyarázta, milyen felemelő dolog az igazi szabadság hazájában, Jugoszláviában jugoszlávnak lenni.
– Szuper lehet! – lelkesedtem. − Szeretnék én is jugoszláv lenni!
A Színművészet Főiskolára kerülve aztán, 1969-ben, színész-osztályunk első összejövetelén hökkenten és zavartan fogadtuk a hírt: Holocsy Pistát, Csehszlovákiából érkezett osztálytársunkat, magyar honvédként Halmágyi Sándor „szabadította” fel a nyáron. Holocsy mesélte, hogy a falujukban gyerekek állták el a magyar tankok útját. Halmágyi közölte, ő is ott ült
az egyik harckocsiban. Kis híján szakadékba zuhantak, csak hogy a „kurva kölyköket” kikerüljék. Döbbenten hallgattuk a „sztorit”. A döbbenet hamar elmúlt, néhány nap alatt megfeledkeztünk az egészről, és KISZ-felajánlásként közösen készítettük a főiskolai dolgozók gyerekeinek a Mikulás-műsort.
Az állami ünnepeken jó pénzért szavalni jártunk tanácsházára, minisztériumba, üzembe.
Megesett, hogy november hetedikén vagy április negyedikén három helyen is elszavaltam József Attila versét, harcosan kihangsúlyozva az alábbi sorokat:
Talán dünnyögj egy új mesét,
fasiszta kommunizmusét mivelhogy rend kell a világba,
a rend pedig arravaló,
hogy ne legyen a gyerek hiába
s ne legyen szabad, ami jó.
Sehol nem róttak meg. „Köszönjük, Horváth elvtárs, jövőre is várjuk, szeretettel!” – És kifizették a szavalásért járó kétszáz, adómentes forintot. Nagy pénz volt az a hetvenes évek elején, sok sörre és sült krumplira futotta a Bástya étteremben, ahol záróráig ültünk éjszakánként, Shakespeare vagy éppen Harold Pinter darabjain vitatkozva.
Ó, szent tudatlanság és ifjúi együgyűség!
A szocializmus Ratkó-gyermekeiként nem volt alapvető bajunk a rendszerrel, azt gondoltuk, megreformálható. Más alternatíva eszünkbe se jutott. Az, hogy a szovjet csapatok ideiglenesen örökre nálunk tartózkodnak, olyan megkérdőjelezhetetlen evidencia volt a számunkra, mint hogy hajnalban felkel a nap. A csórósággal sem volt bajunk. Még annak is kilógott a segge a nadrágjából, akinek a szülei olyan mázlisták voltak, hogy nem csak Trabantot,
de „Zsigát” vehettek maguknak. Apámnak, aki három és fél évet ült „ifjúkori botlása” miatt,
nyolcötvenes Fiatja volt. Minden karácsonyra kaptam tőle egy negyvenkettes nyakú fehér
nyloninget. Nem tudta, vagy nem érdekelte, hogy harminckilences nyakam van.

2015. január

41

„

Az évszámok az égvilágon semmit nem jelentettek a számunkra. Ehhez nyilván a történelemoktatás minősége is hozzájárult. Nekem az általános iskola fölső osztályában „Mancika”
tanította a történelmet. Bármit kérdeztünk tőle, ezzel a mondattal válaszolt: „A tanuló csak a
tanár kérdésére felel!” Csoda, hogy hamar leszoktunk a kérdezősködésről?
Politika? Szómalom!
Civilizáció fülledt vidéke.
Mint békaember alábukhatom
A lélek türkizkék vizébe...
Sajnos nem emlékszem a számomra fontos vers szerzőjére, talán valamelyik amerikai beat-költő írta... Mintha az én korosztályom túlnyomó többségének meggyőződését fogalmazta
volna meg.
A rendszerváltást megelőző évtizedben − már harminc is elmúltam − vált először beszédtémává a barátaim közt, hogy melyikünk milyen származású. Ketten is lamentáltak azon,
megmondják-e a gyerekeinek, hogy ők bizony zsidók. „Miért, te zsidó vagy?” − ámultam. "Ja."
„Na és?” „Mi az, hogy na és?! Az embernek tartoznia kell valahová..."
Ekkoriban már jól jegyzett fiatal írónak számítottam. A népiesek közt is voltak barátaim,
noha urbánusnak számítottam. Első színdarabom vidéki bemutatóját − á llı́tó lag − maga Aczé l
elvtárs tiltotta be. Sógornőm hajdani lovagja, Hernádi Gyula mesélte ezt nekem. Közlése nagyon büszkévé tett. Úgy látszik, magasan jegyzett másként gondolkodó vagyok! Később megtudtam, hogy a színház párttitkára – feltehetően apám régi ellenlábasa – addig küldözgette
tanácshoz, párthoz, szakszervezethez, Hazafias Népfronthoz az igazgató és főrendező által
bemutatásra elfogadott kéziratomat, amíg végül a dolog tényleg Aczélig juthatott. Mindenesetre a színház lemondott a kiplakátolt bemutatóról.
Amikor 1979-ben baráti unszolásra aláírtam a „magyar Chartát”, ugyanazon a napon hívtak be „elbeszélgetésre” a Kiszkábéba és a minisztérumba is. „Nem sok ez egy kicsit az éberségből, elvtársak?” – kedélyeskedtem. Mindkét szerv kijelölt kisvezetője közölte, hogy személy szerint ő maga is egyetért velünk, de „…beláthatja, Horváth elvtárs, hogy hivatalosan el
kell ítéljük ezt a fiatalosan hebrencs akciót. Vagy ön szerint helyes, hogy a maguk nevét bemondja a rendszerünk ellen uszító Szabad Európa Rádió?” Az elsők közt kaptam volna meg a
fiatal írók számára akkoriban alapított színházi ösztöndíjat. A díjazottak listájáról, persze, lekerültem. Abban az évben az aláírásom harminchatezer forintot ért. A pénz hiányzott persze,
de amolyan rabló-pandúr játéknak tartottam az egészet. A játékszabályok ismertek voltak. Az
elvtársak helyében én is seggbe rúgtam volna magamat. Az már rosszabbul esett, hogy két
héttel később, a Szolnoki Szigliget Színházban bemutatott mesejátékomról egy árva kritika
sem jelent meg, sőt, emlékeim szerint, még a helyi lap sem emlékezett meg a bemutatóról.
Azt hiszem, akkor kerültem át a támogatott kategóriából a tűrt-be. A helyemen éreztem
magam. Szamizdatban soha nem publikáltam – nem kértek tőlem írást, én meg nem jelentkeztem. Minden rossz tapasztalatom ellenére bíztam a belülről megreformálható szocialista
demokráciában. Úgy gondoltam, minden az embereken múlik. Az, hogy az „embereket” alapvetően meghatároz(hat)ja származásuk, vallásuk, múltjuk – nem jutott eszembe.
Ritka munkaviszonyaim főnökeinek helytelen döntéseit látva és tapasztalva vagy ostobának, vagy egész egyszerűen görénynek tartottam őket. Ha én voltam a főnök – ez is megesett –,
rossz döntéseimet nagylelkűen megbocsátottam magamnak. Nem voltam rosszindulatú soha.

„

42

tiszatáj

Nagyon benyaltam Jevtusenko sorait:
Tőle, ki gyógyít és aki fát vág
és aki az öltönyt varrja nekem,
elvárom: remekül tegye a dolgát,
dolga bármi legyen.
Nem, ne legyen vacak átlag,
sem a sárcipő, sem a ház.
Bűn a középszerűség,
akárcsak a hazug szó: elfajulás.
Buzdítsa ki-ki magát,
had tegyen dicsőt, remeket,
Naggyá nem lenni, gyalázat.
Mind naggyá legyetek!
Hogy a szovjet-orosz rendszerben a koszorús költő kívánalmának megfelelni – a Gulag
árnyékában − inoman szó lva lehetetlen volt, é s hogy ná lunk, ahol a vezetők kiválasztásának
fő szempontja az elvhűség (no meg a sógorság-komaság) volt, nem pedig a szakmai kiválóság
− nos, ezek az apró sá gok ritká n jutottak eszembe. Ha igen, akkor arra gondoltam, a kivá ló
elméletet szem előtt tartva majd csak változtatunk a hibás gyakorlaton. Hittem és reméltem,
hogy eljön majd a Petőfi által több mint száz éve megénekelt idő:
Ha majd a bőség kosarából
Mindenki egyaránt vehet,
Ha majd a jognak asztalánál
Mind egyaránt foglal helyet,
Ha majd a szellem napvilága
Ragyog minden ház ablakán:
Akkor mondhatjuk, hogy megálljunk,
Mert itt van már a Kánaán!
Ha a Kánaán nem is, de az a pillanat elérkezett, amelyben Reagen elnök térdre kényszerítette a „világ egyhatodát”, és Gorbacsov elvtárs a lovak közé dobta a gyeplőt, aztán bedobta a
törölközőt is.
Nem osztottam a rendszerváltás eufóriáját.
Úgy véltem, ahogyan az írók közt nincsenek elhallgattatott zsenik, és a fiókokban nem lapulnak korábban közölhetetlen remekművek, úgy az élet többi területén sincsenek olyan korábban mellőzött, titkos „káderek”, akik a szabadság szakértőjeként előlépve megalapozhatnák és működtetnék az irigyelt piacgazdaságot és a nyugati típusú demokráciát. Fiatalemberként addig is szabadnak éreztem magam. Ha nagyon elegem lett volna a szocializmusból –
itt hagyom. Soha nem féltem semmiféle munkától, erős voltam és egészséges. De nem volt
igazán se kedvem, se bátorságom ahhoz, hogy valahol Nyugaton újra kezdjem az életemet.
Jártam már Amerikában – unokaöcsém oda disszidált – nem láttam rajta, hogy „boldogabb”
lett volna nálam. Nem irigyeltem hatalmas házát, noha egy lakótelepi lakásban laktam Kispesten. (Fiatal íróként soron kívül kaptam tanácsi bérlakást – örültem neki, mint majom a

2015. január

43

„

farkának. Jogosnak is véltem, hogy a „lélek mérnökeként”, harmincévesen a munkásosztállyal
azonos lakhatáshoz juttat a rendszer.)
Unokaöcsém vadonatúj, kétüléses sport béemvéjét kényelmetlennek találtam. Bevallotta,
hogy ő is ritkán ül bele, nem tudja kinyújtani benne a lábát. Végzett kertészmérnök létére alkalmi kertészként dolgozott. Mexikói feketemunkásokat alkalmazott segítségként.
– Rohadt kizsákmányoló vagy! – évődtem vele.
– Te meg egy frusztrált, kelet-európai fasz!
Ebben maradtunk.
Kettesben hajóztunk kis vitorlásán a Bahamákon. Hemingway kedvenc kocsmájában ittuk a fehér rumot Bimini szigetén.
Történt pedig, hogy a hajónk „felült” egy frissen telepített korall-padon. Mondtam, kapcsoljuk be a motort, és húzassuk le a hajót az akadályról. Unokaöcsém azt mondta, nem lehet,
mert törvény tiltja a korall közelében a motorhasználatot.
– Na és? – mondtam.
– Mi az, hogy na és?! – hüledezett.
– Senki se lát minket, a legközelebbi part három mérföldre van! – magyaráztam.
– Ki nem szarja le, hogy néhány koralldarabot letép a propeller?
– Én! – mondta – én nem szarom le! Tudod, Petikém – tette hozzá -, mi, amerikaiak, azért
hozzuk a törvényt, hogy betartsuk!
Ez szöget ütött a fejembe.
Törvényt hozni, önmagunk tudatos korlátozására, és betartani – ez lehet az igazi szabadság, az igazi demokrácia!
Aztán jött Irak, Afganisztán − a tö rvé nytisztelő Amerika nem korlátozta magát érdekei
érvényesítésében −, a lakó telepü nkö n meg sorra haltak az ö tven kö rü li, korá bban segé dmunkásként dolgozó, elbocsátott lakótársak. Guszti tűzoltó is meghalt, aki korábban rám
szólt a liftben, ne dohányozzak. „Önmagamat is megbüntetném, ha égő cigivel lépnék a liftbe!” – nevetett rám barátságos szigorral.
Hosszúra nyúlt kamaszkorom ötvenéves koromban kezdett elmúlni. Harmincéves érettségi találkozónkon erősen elámultam azon, hogy hajdani lázadó osztálytársaim fele hallgatag,
joviális „polgárrá” változott. A hajdan a fauvokért és Gaudi építészetéért lelkesedő hölgyek és
urak könnybe lábadt szemmel mutogatták családi fotóikat. A lefényképezett „tiszta szobák”
tévékészülékeinek tetején horgolt terítők, a terítőkön ízléstelen porcelán őzek hasaltak.
Egyik hajdan lázadó lelkületű osztálytársam giccses vadászjelenetek festéséből, a másik
semmitmondó csendéletek pingálásából tartotta fenn magát. A harmadik – állítólag olasz
megrendelésre − tengerparti lá tké peket pingá lt.
– Lehet, hogy giccsnek gondolod – mondta, kicsit pirulva −, de kurva jó l izetik, é s nincs
velük nagy meló.
Nem értettem, honnan veszik ilyesmikhez a muníciót. Azt se értettem, hogyan kerülhettek a szótárukba olyan, erősen pejoratív hangsúllyal kimondott szavak, mint a tót fasz, nyakas szerb, piszkos oláh és sunyi zsidó. Némelyik korábban bizonyosan és manifeszt módon
hitetlen osztálytársam nyakán most hivalkodó méretű, súlyos aranykereszt csillogott. Ja, és
mindegyikük tele szájjal szidta a „komcsikat”.
Első és máig egyetlen játékfilmem, a Szerelem első vérig slágerdalának akkori, Demjén
Ferenc által énekelt, fiatalos önbizalomtól fűtött sorai −

„

44

tiszatáj
Itt vagyunk,
Ki tudja, kit ki hívott, mégis itt vagyunk,
sokáig itt leszünk…”

− mára mást jelentenek.
Kik leszünk itt, sokáig? Évtizedekig szunnyadó, tetszhalott génjeink követelik ősi jussukat?
„Eljön a mi időnk?”

*
Végel László Neoplanta című regényében az elbeszélőnek egy újvidéki konflis kocsis mesél
Újvidék városáról és saját életéről. Fikció? Lehet, hogy igen, lehet, hogy nem. A Lazo Pavletić
(a kocsis) „életanyaga” hihető. „Békebeli” bécsi fiakereket formázó konflisán időről időre
másféle urakat és elvtársakat kocsikáztat. A Mária Terézia által soknemzetiségű városként
alapított Neoplanta lakóit újra és újra más „szabadítja fel”. Egymást váltva ülnek Lazo
fiakerére németek, szerbek, magyarok, csetnikek, partizánok, orosz bolsevikok. Hol egyikük,
hol másikuk csillaga ragyog fenn. Ilyenkor „törlesztenek”. Kilakoltatják, deportálják, kifosztják, megerőszakolják, agyonverik, tömegsírba lövik korábbi lakószomszédaikat. A kocsis
nagy túlélő. Igyekszik életben maradni, megtartani kocsiját, lovát. Megöregedve aztán szeretné megosztani valakivel élete történetét.
A gimnazista fiatalember, akit történeteivel Lazo kéretlenül traktálni kezd 1958-ban, a kilencvenes évek elején már „írónak készül”. A második háború idején született, Tito marsall
Jugoszláviájában „eszmél”, és bár neki is megvannak már a maga történelmi tapasztalatai,
eleinte nem igazán kíváncsi a kocsis meséire. Mégis muszáj meghallgatnia, mivel az öreg azt
ígéri neki, csak akkor lesz igazi író, ha Neoplanta történetét megírja. A fiatalember hasztalan
próbálja magyarázni, hogy „mennyire nem szokás már a valóságról írni”, a kocsis nem tágít.
„Mi az, hogy nem szokás?” – dohog. Azt javasolja az írónak, olyanokat vessen papírra róla
meg az apjáról, akitől mesterségét „örökölte”, mint amilyeneket Ferenc Jóskáról írtak. Meg is
mutatja neki a mintakötetet: Osztrák Magyar Monarchia írásban és képekben.
Nekem nem volt szerencsém a szóban forgó kötettel találkozni, de Végel László Neoplantáját szinte együltő helyemben, torokszorító izgalommal, szorongva olvastam végig. Gyanítom, hogy a szerző maga is a regény elbeszélőjének sorsához hasonlót élt meg. Tapasztalatai
sokkal keményebbek az enyémeknél, életszemléletünk mégis, azt hiszem, hasonló. Csakhogy
amíg én a kádári szocializmus „puha diktatúrának” nevezett évtizedeiben nőttem fel, addig ő
– kisebbségiként − a dé lvidé ki „kalamajká ban”. A jugoszláviai rendszerváltás rettenetes,
iszonyatos testvér-háborúhoz vezetett, amihez képest a mi „vértelen forradalmunk” a maga
több millió hazánkfiát koldusbotra juttató permanens fejlődésével együtt is „kismiska”. Jutalmul mi eljutottunk Európába, Szerbia még jó pár évig ácsingózhat a Kánaán kapujában,
bebocsátásra várva.
Végel regényében Lazo kocsis hosszú éveken át mesél. Neoplanta múltjáról szóló történetei
(amilyeneket nem szokás írni) önmagukban is torokszorítóak, van azonban a műnek − az ö ldöklés naplójának – egy mélyebben megbúvó rétege. Az íróként a „szavak mágiájával” incselkedő fiatalember fölött is múlik, sűrűsödik az idő. Az ő sorsáról, előmeneteléről, sikereiről és
bukásairól keveset tudunk meg, de érzékeljük, hogy Lazo történeteit hallgatva mintegy a „ko-

2015. január

45

„

csishoz öregszik”, élete megtelik Lazo történeteivel. Nem csodálkoznánk, ha a kocsis halálakor megörökölné a gazdátlanná vált kocsit és lovat, és maga hajtaná a konflist tovább, hogy a
kacskaringós utcákon tört angolsággal beszélje el újra és újra Neoplanta véres történetét a
városba látogató külföldi turistáknak.
Bár a ló vágóhídon végzi, a hintót feltehetően eltüzelik, Végel mesél nekünk – tudatlan turistáknak. „Really? Indead? – borzongunk jólesően. − Oh, what an exciting storry! So Neoplanta is a really multicultural city!” Jobb, ha mi is angolul lelkendezünk, vigyázva, kiejtésünk
ne árulja el, hogy magyarok vagyunk.
Mi a jobb, emlékezni vagy felejteni?
„Megszüntetve megőrizni?”
Az ifjúkorunkban belénk plántált vulgármarxista terminológia tetszetős óhaja mögötti
gyakorlat megpróbálta a múltat „végképp eltörölni” – eltiporni, gyökerestől kiirtani, felszámolni még az emlékét is. A gének azonban nem felejtenek. A természet törvényei erősebbnek
látszanak a „human being” által kreáltaknál. Olyanok vagyunk, mint a magának falkát rekviráló hímoroszlán. Mielőtt meghágnánk a nőstényeket, elpusztítjuk az „idegen kölyköket”. Aztán ráérősen körbevizeljük Kelet-Európát. Ez már a mi territóriumunk.
Itt vagyunk,
Ki tudja, kit ki hívott,
Itt vagyunk,
Sokáig itt leszünk!

*
A hatvanas évek derekán jellemző rendőrvicc járta be Szegedet. Loboncos hajú, farmernadrágos fiatalok trécselnek a Tisza-parton. Egy rendőr lép hozzájuk. „Mit csinálnak itt az elvtársak?” „Morfondírozunk.” „Na, adják ide szépen azt a morfondírt, és tűnjenek az anyjuk valagába!”
Megyünk, megyegetünk.

„

46

tiszatáj

Visszatérés
(SINKOVICZ LÁSZLÓ MAGÁNBESZÉLGETÉSE SZILASI LÁSZLÓVAL)
Sokszor, sok helyen és sok interjúban mondtad (mert persze mindig ugyanazt kérdezik),
hogy az előző regény írásakor „daloltál, mint a madár”, ami hát azt hiszem a legpontosabb
megfogalmazása annak a hangnak, amin a Szentek hárfája megszólal: bonyolult körmondatok, erős túldíszítettség és sok helyen a Darvasit idéző mágikus realista (?) pompa.
A harmadik hídnál felfedezni vélek némi elmozdulást, egy letisztultabb, és egyszerűbb prózanyelv felé – mintha James Bondtól mozognánk George Smiley irányába, mintha a két regény
más prózahagyományokból építkezne.
Az első inkább a már említett Darvasi-féle vonalhoz húz: történelmi jelleg, és ebből fakadóan az olvasó-narrátor-regény időtengelyek közötti szakadásból fakadó mágikus túl/feltöltöttség, azaz hogy a múlt mint olyan úgysem ismerhető meg, így aztán történelem meg
a legenda között az ég világon semmi különbség nincs, a Szentek hárfájában nagyjából mindenki szépen bele is döglik ebbe a nagy felismerésbe.
Ezzel szemben a második regény sokkal inkább emlékeztetett az Ottlik-prózára. (Azt hiszem, ennek kapcsán Te mindig Tömörkényt emlegeted fel, és hát elég valószínű, hogy igazad
van, csak én azt nem ismerem.) Egyrészt már az elbeszélés és az elbeszélők elhelyezése, pozíciója is az Iskolát idézi: adott egy narrátor, aki elmesél egy történetet egy második embernek egy közös – régi – ismerősről, aki már nincs jelen (meghalt, vagy egyszerűen csak nincs
szem előtt, ez már csak technikai különbség).
És Ottlikra is rendkívül jellemző ez a részvétlen, leíró hang, ami a Hídban is megjelenik:
mint a jó dokumentumfilmes csak áll (mint fasz a lakodalomban), nézi azt, ami előtte van, de
igyekszik nem hozzá nyúlni, a legkevésbé befolyásolni. Persze azért, mind tudjuk, ez hiú ábránd, de intenciószerűen azért szép dolog: csak nézni, vizsgálni, megpróbálni megérteni, de
közben egy grammot sem hozzáadni, aztán az egészet, így ahogy van, mindenféle sallang nélkül leírni.
És ez szerintem különösképp azért nagy erénye a regényednek, mert így – bár ez a jellege
inkább a másodvonalbeli, ám nem kevésbé fontos – a szociografikus rétege jóval kifinomultabbá válik. Ha jól értem ezt a részét a szövegnek, akkor itt az van, hogy a csöves ugyanolyan,
mint mindenki más, csak díszítés nélkül. Eszik, mozog, alszik, szarik, baszik. Test, szartasak.
A hontalan a fennálló társadalmi rend, hatalmi struktúra egyik legfontosabb sarokköve; tükröt tart mindenki felé, mert bár látszólag azt sugallja, hogy kilóg ebből a struktúrából, mint
ennek ellenpontja, éppen ellenkezőleg: a helyén tartja amazt. A csöves a társadalmi létezés
nullfoka.
Éppen ezért nem kell sajnálni, vagy hát, hogy egészen pontos legyek, lehet sajnálni, csak
épp semmi értelme. Nézni kell, vizsgálni, meg kell érteni. Nem kell lehajolni, felkarolni, megmenteni, mert nem lehet, így biztosan nem. És ez igaz minden jellegű kisebbségre: cigányokra, zsidókra, kelet-magyarországiakra. A lefelé adás nem megoldás.

2015. január

47

„

Ezért fontos ez a letisztult (lepusztult?) prózanyelv, mert a szociografikus réteg sugallata
nyelvileg is a helyére kerül. A díszelkedéssel csak a sajnálkozás erősítése lehetséges, a megértés semmiképp, csak a sajnálkozás meg épp nem ér semmit.
Mindezen különbségek ellenére azért nyelvi szinten mégiscsak van, ami összekapcsolja
egymással a két regényt. Ez az, amit magamban Szilasi-mondatnak hívok.
„Mari bizonyos értelemben egyfolytában üvöltött. Úgy gondoltam, hogy ő úgy gondolja, csak
azért beszél állandóan, mert különben mindenki unatkozna körülötte. Valójában azonban, hiszen nem volt érzéketlen ember, egyre jobban félt már ő is a csendtől. Hogy az valami szörnyűt mondana neki. Mondjuk azt, hogy elherdáltad az életedet, és nemsokára meg fogsz te
halni, Losonc Mari. De ez, ez a zajos rettegés, csak lényének külső, vastag burka volt. Ami
alatt rejtőzött még egy kemény, éles szélű tömb, mint baseball-labdában a fakocka, s ez régimódi protestáns etikából állt meg könyörtelen kapitalista szellemből. Ez működtette Mariban a bankárt. De aztán legbelül, a kocka középpontjában lapult még egy picinyke, puha kis
gömb, s az, akárhogy mesterkedett is rajta egy életen át, mozdíthatatlan volt, és ugyanabból
az anyagból állt, mint a külső burok.”
Ezeket a mondatokat általában akkor szereted alkalmazni, amikor valamiféle állítást teszel a
világról. Csak hát pontosan ez a probléma vele.
Szemmel láthatólag folyamatosan valóságdarabokat ragadsz meg, írsz le – általában elég
jól. Csakhogy mindeközben a mondatok retorikailag úgy vannak felépítve, mintha léptennyomon a visszavonhatóságukat is jelölni akarnák. Nincs olyan mondat, ami csak úgy pőrén
neki lenne támasztva az olvasó arcának, hogy akkor tessék, itt van, most már kezdjél vele te,
amit akarsz. Minden ilyen mondatot áthat egy intellektuális remegés.
És ez az egyetlen érv, amit fel tudok hozni a regény ellen, mert ettől függetlenül egyébként én
jó regénynek tartom A harmadik hidat. Nem azért mert olyan kiemelkedő lenne a kortárs felhozatalból, bár azért erőteljesen az élvonalba tartozik (bár – teszem hozzá – nekem van egy
pár éves lemaradásom), mert ez számomra, aki egyszerre vagyok benne és – sokkal inkább –
kívüle az irodalomnak, kevésbé számottevő.
Sokkal inkább tartom fontosnak, hogy egy szöveg csináljon valamit a világgal. És ez a szöveg elég sok mindent csinál. Próbáltam már erre utalni egy kicsivel feljebb is, de szerintem
ennek a regénynek tényleg az a legfontosabb üzenete, hogy nem kell Mikulásnak lenni, a lefelé adásnak semmi értelme, a dolgokat egyszerűen meg kell érteni.
És azt gondolom, hogy azáltal, hogy én elolvastam ezt a regényt, jobban értem a dolgokat.
Másképp nézek a hajléktalanokra. És hát szerintem ennyi, ami számít.
Sinkovicz László
2014. 03. 28.

„

48

tiszatáj

Beszélgetéskezdemény
ELSŐ HOZZÁSZÓLÁSAIM MAGÁNLEVELEDHEZ
A megértés egyszerűsége az intézményeken kívül
A csöves ugyanolyan, mint mindenki más, csak cicoma nélkül, a lefelé adás nem megoldás, a
lefelé adásnak semmi értelme – ezeket írod. Igen, szerintem ez tényleg ennyire egyszerű.
Mármint: nem a könyvem értelme ennyire egyszerű (ennyire semelyik könyvnek nem egyszerű az értelme), hanem az, ahogyan a megértés létrejön az olvasó fejében. Egy egyszerű
mondat, a végén pont. Az irodalom nehéz megérthetőségének, nehezen érthető voltának látszatát jórészt az a szokás hozza létre, hogy az értelmezők, a számukra létező, bennük létrejött jelentés kifejezésekor egyúttal arra is törekszenek, hogy saját kijelentésük tudományos
alapjait is közöljék, hogy széles szakmai kontextusba helyezzék azt, hogy megformálják saját
arcukat és szerepüket. Emiatt úgy tűnik, hogy egy könyvet, novellát, verset, irodalmi művet
megérteni nagyon-nagyon nehéz. Hozzá se fogjon, neki se kezdjen, aki nem szakmabeli. És ez
– sajnálatos módon – a mai magyar irodalmat tekintve a legtöbb esetben teljesen helytálló
tanács. Az intézményes alibiken kívüli kritika, ill. az intézményeken belüli kritika jelenlegi
konszenzusaira fittyet hányó intézményen belüli kritika segíthetne lebontani ezt az áldatlan
helyzetet.
Darvasi vs Ottlik
Szentek hárfája: Darvasi, Harmadik híd: Ottlik. Nyilván van ebben igazság. Az imitáció elméletének tanításai szerint az eredetiség nem a tradíció ellenében, hanem annak keretein belül
jön létre, s könnyen meglehet, hogy az előbbi könyv esetében leginkább Darvasi, az utóbbinál
leginkább Ottlik volt az elsődleges keret. De azért az ő igazi nevük légió, nem igaz? Melyik
Darvasi (az a Darvasi olvasta pl. Ottlikot? [melyiket?]), melyik Ottlik (az az Ottlik olvasta pl.
Tömörkényt? [melyiket])? Miféle egyén hatásokkal keveredve? Vagy netán kristálytisztán?
Stb. A jelenlegi kritikát annyira átitatta az intertextualitás ellaposodott gondolata, hogy lassan-lassan mindenki megelégszik a szerző nevével. Én már alig mertem odaírni a szerzői neveket a mottók alá. Rothschild. Fitzgerald. Bradbury. Még a végén valaki azt hiszi, hogy nem
is a mondat jelent, hanem a név.
A visszavonhatóság mondatszintű jelölése
Jelenleg ez talán a legérdekesebb a leveledből. Idézem is, majd’ teljes egészében. „Szemmel
láthatólag folyamatosan valóságdarabokat ragadsz meg, írsz le – általában elég jól. Csakhogy
mindeközben a mondatok retorikailag úgy vannak felépítve, mintha lépten-nyomon a visszavonhatóságukat is jelölni akarnák. Nincs olyan mondat, ami csak úgy pőrén neki lenne támasztva az olvasó arcának, hogy akkor tessék, itt van, most már kezdjél vele te, amit akarsz.
Minden ilyen mondatot áthat egy intellektuális remegés.” Az, hogy a mondataimat áthatja
egyfajta intellektuális remegés, helytállónak tűnik. Valószínű, hogy a mondataim tényleg jelölni akarják saját visszavonhatóságukat – függetlenül attól, hogy nekem magamnak volt-e

2015. január

49

„

velük bármiféle efféle szándékom. A kérdés számomra azonban jóval inkább az, hogy nem
ilyen-e bármelyik prózai mondat, nem akarja-e jelölni saját visszavonhatóságát mind. Könynyen meglehet ugyanis, hogy a prózai mondat eszménye voltaképpen az ekphrasis, a képleírás, amely, mint köztudott, csak úgy tesz, mintha leírna egy már a leírás előtt is létező fizikai
objektumot, valójában azonban épp a fiktív leírás által hozza létre ama tárgy megelőzőleg is
fennálló fizikai létezésének illúzióját. A prózai mondat tehát jelöli ugyan saját visszavonhatóságát ‒ de bátran teheti, hiszen maga a tárgy, amelynek puszta, utólagos leírását hazudta, s
amelynek beszéd által történő létrehozatala valójában egyetlen célja volt, a fiktív leírás által
immár visszavonhatatlanul létrejött. A tárgy létezik – a mondat már nem kell annyira. A próza ezt gondolja. A költészet nem. Mindezt, azt hiszem, azért gondolom így, mert A Harmadik
híd hosszúra nyúlt javítgatása közben arra jöttem rá, hogy a prózai mondatnak nem pontosnak kell lennie (mihez képest lehetne ugyanis pontos, ha egyszer az, ami létezik, majd a
mondat által jön csak létre), hanem teremtő erejűnek (hogy létrejöhessen az, aminek a megteremtése a mondat egyetlen feladata) ‒ ám így maga a teremtő szó a teremtés végbemenetele után akár el is enyészhet. Talán jobb is, ha elenyészik. Visszatér saját nemlétébe. Úgy illendő. Ne lebegjen a vizek felett. A következő kérdés talán az, hogy hogyan, miféle (lexikai és
grammatikai, retorikai és poétikai) eszközökkel tudja ezt megtenni.
Szilasi László
2014 03 31

Egy beszélgetéskezdemény folytatása
A megértés elviselhetetlen könnyűsége – (példamondat)
Ha jól értem azt, amit mondasz, akkor a mai irodalom és irodalomtudomány egy önfenntartó
intézményrendszer, olyan diskurzust folytat, amivel önmaga pozícióját legitimálja. Az válik
igazán jó irodalmi művé, amit csak egy igazán magasan kvalifikált irodalmár érthet csak meg
igazán. És persze jó olvasó csak az lehet, aki ezeket az irodalmi és tudományos műveket végigolvasta, bekebelezte, ezeket használja, ezek mentén értelmez. Nagyon szép bebetonozott,
önfenntartó rendszer, szépen termeli ki magából a hasonszőrű embereket. Mindjárt összehányom magam.
Az irodalmi biznisz Parnasszusra helyezi magát és mindenkit hülyének néz, aki nem úgy
érti, ahogy ő érti önmagát. Pedig a megértés, ahogyan írtad, tényleg baromi egyszerű: a jó legyőzi a rosszat, például. Pont.
De ők meg ülnek fenn, néznek lefelé, és közben azon keseregnek, hogy senki sem olvas.
De ez egész egyszerűen nem igaz. Az emberek igenis olvasnak, maximum nem azt, amit
az intézményes alibizők elvárnának tőlük. Senki nem olvas Tolsztojt, de Jo Nesbøt meg George R. R. Martint szinte mindenki. És azért mert őket sokan olvassák, és jellemzően nem az intézményrendszer keretein belül, még nem jelenti azt, hogy ezek a szövegek ne lennének a
messzemenőkig zseniálisak.

„

50

tiszatáj

Persze az akadémiai diskurzusba nem kerülnek be. Mert ha azt mondjuk, hogy annak az
is részét képezi, amit sokan olvasnak, akkor, azok is, akik olvassák, így viszont az egésznek
semmi értelme, mert az intézményesség délibábja megremeg.
Nagyon szeretem, hogy évről évre újabb statisztikákat jelentetnek meg, hogy mennyivel
kevesebb könyvet vásároltak. (Arról most szót sem ejtenék, hogy milyen viszonyban áll a
magyar átlagfizetés a könyvárakkal.) Ezek a kimutatások persze 100%-ban igazak, csak nem
számolnak az olvasási szokások változásával. Sosem mutatják meg például, hogy hány könyvet töltöttek le az internetről, illegálisan. Pedig ez fontos dolog, egyre inkább azt látom, például a munkahelyemen is, hogy a zenehallgatáshoz hasonlóan itt is az internetről ingyenesen
letöltött tartalmak nyernek teret. Ez persze roppant mód sérti a szerzői jogokat, de hát ezt
meg ki nem szarja le… A lényeg, hogy olvasnak, nem?
Számomra a problémát inkább az jelenti, hogy az olvasási szokások semelyik oldalon sem
eléggé differenciáltak. Az intézmény falain kívül, s belül nincs olvasmánykeveredés. Szépirodalmat (???) nem olvasnak csak az irodalmárok meg a kultúrsznobok (őszintén nem tudom,
melyik a rosszabb), népszerű irodalmat (miért Petőfi nem az?) meg csak a prolik.
Szerencsére azért szerintem láthatóak olyan trendek, amik azt mutatják, hogy mégiscsak
létezik kiút ebből a csapdából. Ott a slam poetry, Bödőcs Tibor, stb…
Visszavonható mondatok elméleti kérdései
Érteni vélem azt, amit a prózai szövegek ekphrasis jellegéről mondasz, és azt hiszem, hogy
egyet is értek Veled.
De! Ha elfogadjuk, hogy a prózai mondat a leírás által egy teret hoz létre, amelyet önmaga
valóságosként, önmagát megelőzőként állít be, s ezt írja le, ám ez valójában csak a leírás által
jön létre, fikció, akkor sajnos számolnunk kell e kijelentés teoretikus következményeivel, veszélyeivel. Nem ugyanez történik-e ugyanis e mondat leírásakor is? A mondat, amely azt állítja, hogy a prózai szöveg a leírás során egy virtuális teret hoz létre, nem épít-e fel egy ugyanilyen teret, amelyben a prózai szöveg így működik? A prózai szöveg ekphrasis jellege akkor
jön létre, amikor ekképp jellemezzük azt.
Ez viszont regresszióhoz vezet. A végtelenségig folytatható. Épp ezért számomra megkérdőjelezhető a jelentősége. Számít-e, hogy a tér fiktív és valóságként kezelődik-e, vagy valóban valóságos, ha egyszer a mondat retorikai célja nem más, mint, hogy eltörölje ezt a különbségtevést. Számít-e, hogy a steak, amit megeszem valóságos-e, vagy bonyolult biokémiai
folyamatok által csak az agyamban létrejött érzékcsalódás? „You know, I know this steak
doesn't exist. I know that when I put it in my mouth, the Matrix is telling my brain that it is juicy
and delicious. After nine years, you know what I realize? … Ignorance is bliss.”
Mindebből következően, részemről a kérdésfeltevések e pontból kiindulva két irányba
folytatódhatnak. Az egyik irányt Te jelölted meg a számomra. Milyen eszközökön keresztül
jön létre mindez? Illetve, miért jöhet az létre, hogy ezek a pszeudo-valóságos mondatok, miután felhívták önnön teoretikus korlátaikra és veszélyeikre a figyelmet, mégiscsak hatnak,
kezdenek valamit a világgal?
Egyértelmű választ egyik kérdésre sem tudok adni, de az első kapcsán a megérzéseim azt
súgják, hogy valahol a metonímia felé kell keresgélni. Az a valóság ugyanis, amelyet a szöveg
hoz létre, hogy ha fenn akarja tartani annak látszatát, hogy az önmagát már megelőzően is létezett, akkor valahogyan olyan helyettesítési láncokba kell illesztenie magát; olyan mondato-

2015. január

51

„

kat kell létrehoznia, amelyek elhitetik az olvasóval, hogy az valamiféle viszonyban áll (részegész?) azzal, amit ő (márhogy az olvasó) valóságként érzékel?
A második irány felé tapogatózva a kérdéseim inkább arra vonatkoznak, hogy van-e bármi jelentősége annak az (irodalom)elméleti diskurzusnak, amely a szöveg (pszeudo)valóság
mivoltát firtatja? Ha egyszer azt érzem, hogy az a steak szaftos és ízletes, kell-e foglalkoznom
ezen túl bármivel? Nem inkább azzal kellene-e lennem elfoglalva, hogy hogyan olvad szét a
hús a számban? Nem tökéletesen mindegy-e, hogy a prózai szöveg csak létrehozza azt a valóságdarabot, amit leír, ha mindeközben hatással van a világra. Ha a Harmadik híd igenis kezd
valamit a világgal, formálja az olvasót, érzékenyebbé teszi, akkor ebben a felállásban van-e
jelentősége, hogy ezt hogy éri el? Nem inkább azzal kellene foglalkozni, amit eredményként
kapunk?
Naivitás lenne azt állítani, hogy de. Mert hát annak kutatása, ahogyan eléri ezt, rengeteg
ahhoz hasonló eredménnyel kecsegtet, mint maga a regény. Az is kezd a világgal valamit.
Visszavonható mondhatok A harmadik hídban
Az azonban, amire én az első levelemben utalni próbáltam ennél talán jóval egyszerűbb. (Bár
most már visszavonhatatlanul is hatása alá kerültem annak, ami írtál.) A mondataid intellektuális remegése, még ha nem is intenciószerűen, de valóban abból fakadhat, hogy létrejöttükkel egyidőben számolnak saját korlátaikkal, pusztulásukkal is. Olybá tűnhet, hogy a
mondat megíródása közben már elvégzi önmaga destrukcióját is. A mondat azért nem mer
egyértelmű, betonkemény állítást tenni a világról, mert a kijelentésével párhuzamosan, már
annak (elméleti) korlátaival és lehetőségeivel is számol. S az, hogy ez most az ekphrasis jellegéből fakad-e, vagy valami teljesen másból, az szinte teljesen mindegy.
Hasonlatképp idéznék egy mondatot valamelyest hasonló tematikában, mint amiben az
első levélben is idéztem; összehasonlításban talán jobban kidomborodik az, amire utalni szeretnék.
„Újabb jele annak, hogy döbbenetes iramban rohan az idő. Katrine nyelvén volt, hogy ő
maga tőkehalfejjel vigasztalódik. De azután rájött, hogy ez is egy csajos közhely lenne, a
szingli lányoktól elvárt öngúny, fásult megnyilatkozás, amit ahelyett használnak, hogy
kimondanák, amit valójában gondolnak: nem biztosak abban, hogy képesek lennének
szabadság nélkül élni.” (Jo Nesbø: Police)
Ez is hasonló jellegű, mint, amit korábban idéztem tőled: valamit megpróbál megragadni,
és azt a lehető legnagyobb pontossággal leírni. De a Nesbø-mondat mégsem remeg. A mondatszerkezet az egyszerűségre, talán mondható, hogy minimalizmusra törekszik: kevés, jól
megválasztott szóval és mondattal, a lehető legpontosabban megragadni egy jelenség lényegét. Egyszerű mondat, a végén pont.
S bár a te mondataidon is érezhető az alapos válogatás, a szavak pontos kiválasztása,
azok mérnöki pontossággal való elhelyezése, szabadulási vágy a díszítettségtől, mégis a világról tett állítások sosem érik el azt az egyszerűséget, mint az idézetnél.
Miközben leírsz, mintha nem tudnál elszakadni attól, hogy – valamiféle, talán elméleti
megfontolás miatt – a leírás sosem lehet eléggé pontos, de mégis minduntalan erre törekedsz, ám mintha pont az lenne, ami meggátol ebben.

„

52

tiszatáj

Darvasi vs Ottlik
Valóban úgy tűnik számomra is, hogy az intertextuális olvasatok lehetőségei meglehetősen
elinflálódtak az elmúlt pár évben. Hála istennek, engem különösképp sosem érdekeltek, itt
sem egy szövegközi olvasat lehetőségeit, és nem is egy elődszöveg(csoport)-kijelölést próbáltam kieszközölni. Darvasi és Ottlik (akár úgy is mint név, úgy is mint szövegcsoport és úgy is
mint légió) pusztán a hasonlat egy-egy tagmondatát próbálták meg kijelölni.
Részemről ez technikailag nem különbözött attól, minthogyha az egyik oldalra egy barokk képkeretet, a másik oldalra pedig Ikea-íróasztalt állítok fel. Csak hát szövegeknél könynyebb más szövegeket előcitálni hasonlatképp.
Persze ez így a dolgok rendkívüli leegyszerűsítése, de hát azért én is elszámoltam azzal,
hogy nem véletlenül pont ez a két márkanév jutott eszembe, ettől függetlenül úgy gondolom,
hogy ezek mentén elvégezni egy intertextuális olvasatot nem feltétlenül lenne eredménytelen, de nem vagyok benne biztos, hogy ezzel jóval közelebb jutnánk a szöveghez.
Sinkovicz László
2014 04 07

Második hozzászólásom
Intézmény
Mindazzal, amit a kritikai-értelmezői intézményről dühödten és aprólékosan kimondasz, teljes mértékben és részletekbe menően egyetértek ‒ de közben érdekes figyelni (s ez a jelenség is igazadat bizonyítja), hogy a kifejtés során (márpedig ez csupán egy magánlevél, ugye)
nyelved hogyan válik mondatról mondatra irodalomelméletileg egyre kvalifikáltabbá. Miközben a Parnasszust szidalmazod, nagy óvatosan, szinte észrevétlenül (talán szándékosan,
ám mindenképpen ironikusan) magad is oda mászol föl ‒ tök érdekes, állati kellemetlen, nagyon mutatja a rendszer szörnyűséges erejét. Mászás közben minduntalan visszacsúszunk,
belecsúszunk abba a nyelvbe, a megértés elviselhetetlen könnyűsége elmismásolódásának
nyelvébe, ami a probléma oka, ami a probléma maga: mint a kapitalizmuson, ezen a nyelven
kívül sincsen élet. (Bár Thoreau erről, gondolom, erről is mást gondolna.) Jo Nesbø, szeretett
juneszbőm, állítólagos zsenialitására pedig még visszatérek.
Hasonlat
Az intertextuális kapcsolatok szerzői névvel történő megjelölésének hasonlatként megvalósuló újraértéséhez őszinte irigységgel gratulálok, igazad van, pontosabban: szerintem is ez a
helyzet, ennyire egyszerű. Az intertextuális olvasás (valószínűleg) eredményes, de nem
(mindig) visz közelebb a szöveg megértéséhez. Megrajzol egy szövegkörnyezetet, amin belül
zajlik a dolog, összesen ennyit tesz. Csakhogy a zajló dolog valódi szövegkörnyezete gyakorta
egyáltalán nem az, amit az oknyomozó filológia is alátámaszthat. Hanem valami más, irodalomtudományi szempontból indokolhatatlan, oda nem tartozó, változékony, légből kapott
valamicsoda: a jelentés nem-állandó voltának titokzatos és örök eredete. A harmadik híd cí-

2015. január

53

„

mű regény elsődleges kontextusa Thomas de Quincey: Egy angol ópiumevő vallomásai (1821)
című műve. Vagy Kemény István Egy nap élet című verse. Esetleg tényleg Ottlik.
Steak és tőkehalfej
A visszavonhatóság tárgyában nézzük először is az általad idézett ‒ szerinted egyértelmű,
minimalista és betonkemény ‒ mondatot Jo Nesbø: Police című remek regényéből. „De azután
rájött, hogy ez is egy csajos közhely lenne, a szingli lányoktól elvárt öngúny, fásult megnyilatkozás, amit ahelyett használnak, hogy kimondanák, amit valójában gondolnak: nem biztosak abban, hogy képesek lennének szabadság nélkül élni.” Ezek szerint Katrine ugyan tényleg tőkehalfejjel vigasztalódik, de ezt nem mondhatja ki, mert a mondat csajos közhely lenne, szingliktől elvárt öngúny, fásult megnyilatkozás az általa valójában gondolt, igazi mondat helyett,
ahelyett, hogy ő bizony aligha lenne képes szabadság nélkül élni. Hát, ez az idézet ugyan szerintem is pompázatos, de nem egyértelmű (Katrine vágyott szabadságát korlátozza a közhelyességtől való félelem: vágy és kifejezés már megint egyszer ellentétesek), nem minimalista
(sőt, barokkos módon öntükröző: nem képes szabadság nélkül élni? dejszen éppen azt teszi!)
és nem is betonkemény (merthogy épp e két imént feltárult probléma által jelzi saját visszavonhatóságát). Itt sincsen szó a mondat arcnak történő kemény és egyszerű nekitámasztásáról. Hanem arról van szó, amiről mindig, amikor igazán egyszerűnek és keménynek akarsz
látszani, arról, hogy miféle módon tudnál újra játékba hozni egy közhelyet. Hiszen valódi igaza ‒ mindenki számára való, minden időkre szóló igazsága ‒ csakis a közhelynek lehet, nem
igaz? A közhellyel egy baj van: hogy igaz ugyan, de közhelyes. Erre a problémára kell az irodalomnak, az irodalmi újrafelhasználásnak, applikációnak újra meg újra megoldást találnia.
Ez a mondat pl. azt mondja el, hogy mi az a mélyebb közhely (szabadság nélkül nem lehet élni), ami egy ki nem mondandó, mert stilárisan felszínesebb közhely (tőkehalfejjel vigasztalódom) mögött áll, s épp ezzel a bonyolultsággal állítja helyre a mélyebb, rejtettebb közhely
rangját. Ügyes megoldás ‒ de egyszerűnek nem mondanám.
És most én is hoznék egy példamondatot, becsszó: találomra. „Műve nem lett tökéletes, de
úgy érezte, tökéletlenségében is többet ér, mint bárki és bármi, hogy hozzá képest minden és
mindenki, ő maga is másodvonalbeli.” Ez a mondat nem kevésbé összetett, nem kevésbé viszszavonható, puhábbnak pedig talán csak azért tűnik, mert a hófehér hernyóselyembe ezúttal
nem egy közhelyes borotvapenge lett belecsomagolva. Hanem valami új. Egy újszerű mondat,
friss megállapítás. Abszolút létezésre tör, de egyelőre még az sem biztos, hogy saját környezetében igaz (helytálló).
Akárhogyan is: a valóságra való vonatkozás tekintetében, a keletkezést tekintve elméletileg mindebből talán valóban a metonímia központi szerepe következik, a helyettesítési láncolat. Igen, valahogy így éri el. De a te második irányod immár az én számomra is sokkal érdekesebb. Azt hiszem, tényleg inkább azzal kellene foglalkoznunk, ami az eredmény, azzal,
ahogyan a mondatok reánk hatnak, azzal, amit a maguk fiktív módján a valósággal kezdenek.
Igen, magam is úgy gondolom, hogy pompás javaslatodra fel lehetne építeni egy új (az intézményes és intertextuális-irodalomelméleti alibiktől elszakadó) értelmezői és kritikai gyakorlatot. Fald a steaket, ne siránkozz!
Szilasi László
2014 04 11

„

54

tiszatáj

Beszély
Intézményen innen és túl
Sajnos, és bármennyire is fájó ezt bevallani, az, amit előző leveledben, rendkívül alapos kritikai olvasással megállapítottál nézőpontomról, ill. annak nyelvi megformálódásáról, a meszszemenőkig igaz, és hát valóban: roppant kellemetlen. Úgy tűnik, hogy az intézményi rendszer kritikáját elvégezni kívánó nyelv mégsem tud elszakadni kritizált tárgyától. (A kérdés az,
hogy szükséges-e ez, ill. kívánalom-e ez.)
Azonban: bár nem fejtettem ki alaposan, de törekvéseim nem kifejezetten egy fennálló
rendszer totális lerombolását tűzték ki céljukul – ezt naivság lenne elgondolni is –, hanem a
falakon inneni és túli olvasási szokások differenciálatlanságára igyekeznének felhívni a figyelmet. Nem gondolnám, hogy az intézményes kereteken belül történő irodalom(és minden
egyéb)értési szokások hasznavehetetlenek, semmirevalók és feleslegesek lennének, mint
ahogy nem gondolom azt sem, hogy az ezt művelőknek ne lenne teljes értékű joga szokásaikat fenntartva folytatni tevékenységeiket. S nem gondolom azt sem, hogy ennek lerombolása,
helyének sóval történő behintése, majd a terület átadása célravezető lenne, hiszen így nem
történne más, mint egy hatalmi rendszer más előjelekkel történő újraalkotása.
Sokkal inkább tűnik számomra elfogadhatóbbnak az lehetőség – bármennyire is hangzik
rendkívül képmutatónak –, hogy egyszerűen csak ablakokat vágunk a falakra, hogy kívülről
befelé, s fordítva is láthatóvá váljanak a dolgok.
S hát talán innen nézve kevésbé tűnik problematikusnak az is, hogy nyelvileg – bár teljesen öntudatlanul – de magam is vissza-visszacsúszok, az anyaintézmény kebelére.
Hiszen ez a nyelvi csúszkálás valóban jelölheti azt is, hogy ezen túl nincs semmi, vagy hát
legalábbis élet, de ugyanakkor akár jelölheti azt is – s a helyzet iróniáját ez csak még inkább
erősbíti –, hogy tulajdonképp az általam oly nagyra tartott (s az intézményben megismert)
Michel Foucault-nak lehet igaza, mely szerint egy hatalmi szerkezetet kívülről megbontani
nem lehet; az ellenpontok éppoly legitimáló erővel bírnak, mint a rendszer sajátjai. Ha tehát
az intézményes rendszer kritikáját szeretném elvégezni, akkor ehhez nem használhatok másfajta nyelvet, mint amilyet önmaga is beszél.
Nagyon szép és biztató lenne, ha ez tudatosan történt volna meg… na nem mintha ez
meggátolna abban, hogy utólag mégiscsak ezzel védekezzek.
Tőkehalsteak
Azt hiszem, hogy újfent, századszorra és ismét el kell ismernem igazad (bármennyire is kezdek már a magam számára is unalmassá válni), vagyis hát, hogy ha pontosabb szeretnék lenni, akkor el kell ismernem, hogy az általad leírt értelmezői narratíva rendkívül igazlátóan fejti fel a Nesbø-mondat rejtett (?) valóságát, mégsem képes minden kétségemet elsöpörni azzal
kapcsolatban, hogy az általunk idézet mondat önmagában már eleve ennyire összetett, vagy
csak az értelmezői munka során válik azzá.
Problémámat épp ugyanezen regény egy későbbi mondata indokolhatja:
„– […] Valentin gyilkosságai kényszercselekedetek, tudat alatt fel akar hagyni velük, büntetésre vágyik, esetleg ördögűzésre, arra, hogy valaki megállítsa a benne élő

2015. január

55

„

démont, nem igaz? Így miután nem sikerült elkapnunk a régi gyilkosságokat követően, azt teszi, amit már több sorozatgyilkos is tett előtte: emeli a tétet. Azzal, hogy
olyan rendőrökre vadászik, akik az első alkalommal képtelenek voltak elfogni, ugyanis tisztában van vele, hogy rendőrgyilkosságok esetén minden erőforrást bevetnek. És
végül felfedi a tetoválást valaki előtt, akiről tudja, hogy maga is részt vesz a nyomozásban. Nos, az a véleményem, hogy átkozottul igazad lehet, Harry.
– Hm, én azért nem vennék mérget rá. Mi van, ha ennél sokkal egyszerűbb a magyarázat? Ha Valentin tényleg nem olyan óvatos, mint ahogy hisszük? […]”
Talán e mondat jól megvilágítja, amit mondani szeretnék: adott egy rendkívül pontos, jól
felépített, mindenféle szempontból csodásan megalapozott értelmezői narratíva, ami ugyan
lehet igaz, ám ez közel sem biztos. Mi van akkor, ha a cucc éppen az értelmezés által van kissé
túlbonyolítva, s bár a megoldás mindenféleképp 100%-os lefedettségű, valójában a kulcs
mégiscsak baromira egyszerű.
Mintha ez a mondat ismételten arra hívná fel a figyelmet, amiről már oly sokszor szót ejtettünk, éspedig hogy az irodalom az olvasó narcisztikus hajlamai miatt válik bonyolulttá
(még akkor is, ha bonyolultsága egyben igaz is.) Nem esel-e te is ebbe a csapdába, amikor
Katrine mondatát sem betonkeményként, sem egyszerűként, sem pedig minimalistaként látod?
Illetve most már számomra az a kérdés ismételten, hogy van-é értelme ennek a kérdésnek? Mert talán mégiscsak fontosabb az, amit arról mondasz, amit szeretett juneszbőnk a
közhelyekkel csinál (s talán ez zsenialitásának és népszerűségének közös forrása, épp ezért
válik olvashatóvá oly sokak számára): hogy az olyan formában rágja meg, s köpi vissza ezeket, hogy azok minduntalan tartalmazzák az eredeti igazság esszenciáját, viszont oly módon
vannak újracsomagolva, hogy azok ismét fogyaszthatóvá válnak.
Innen nézve azonban talán visszakanyarodhatok oda, ahonnan elindultunk, hogy miből is
fakadhat A harmadik híd intellektuális remegése.
Retorikailag talán az lehet a különbség a te regényed és az idézett Police között, hogy
Nesbø ezeket a közhelyeket úgy tárja elénk újra, hogy mindeközben a központi mag oly módon csomagolódik újra, hogy egy új termék látszatát keltse. Ezzel szemben A harmadik híd
láthatóként hagyja a csomagolást, kilátszódnak a varratok. Mint az a szaloncukor, amelyet
már egyszer felbontottak, de aztán mégis visszacsomagolták. A termék belül éppúgy új, mint
az eredetinél, ám a csomagoláson, már látszik, hogy itt valami történt. Talán épp a retorikai
bonyolítottság, a sokszor több egyszerű mondattá tört, ám valójában továbbra is többszörösen összetett mondatként működő szövegdarabok épp arra hívják fel az olvasó figyelmét,
hogy lám itt valami el van rejtve, illetve rámutatnak, hogy itt repedés van, hézag.
A helyzet iróniája, hogy annak ellenére, hogy rámutatnak minderre, a legkevésbé sem
könnyítik meg a megértést, sőt… pedig a mélyükön elrejtett igazságdarabok, mégiscsak baromi egyszerűek lehetnek.
S mivel a szöveg önmaga is látja hézagokat, a ragasztás helyét, remeg...

„

56

tiszatáj

Szövegelőd
Talán az lehet a helyzet, hogy az történik meg most az intertextuális olvasással, ami annak
idején már megtörtént a szerző nevével. Halálra kell most már ítélni, ki kell vágni az ablakon,
hogy utána újra visszamászhasson a kulcslyukon.
Mert hát tényleg olybá tűnhet a helyzet, hogy a szövegelődök feltárása az olvasás során
olyan értelmezői gesztussá kezd válni, ami úgy tűnik fel, mintha az eredeti és oszthatatlan
igazság megtalálásának ígéretét hordozná magával. Az intertextuális mező feltérképezése
végezetül megadhatja a kulcsot egy mű megértéséhez.
Csak hát ezzel két probléma van: Az egyik, hogy a mező már alapvetően sem feltérképezhető teljes mértékig, már csak azért is, amit leírtál, és azért is, mert minden előd újabb elődökhöz vezet, így végül minden szövegnek, minden másik szöveg is elődjévé válik. A másik
probléma pedig az, hogy a kísérlet önmagában is oda vezethet, amit szintúgy a szerző nevével kapcsolatban emlegettek, hogy mindez a mű megcsontosodásához vezet, lezárja az értelmezői játékot.
Így hát tényleg vagy ki kellene hajítani az egészet, hogy utána majd kicsit másképp viszszamászhasson, vagy a problémát odaadni egy másik tudománynak, vagy a másik tudományt
bevonni a kutatásba és imígy folytatni a nyomozásokat. Érdekesnek tartanám például egy
olyan intertextuális olvasás lehetőségét, amit irodalmárok és pszichológusok egyszerre végeznek el, ki-ki a maga oldala felől közelítve meg a cuccot.
Sinkovicz László
2014 04 22

Zárásom, csak hogy meg ne unódjak neked
Rendszerváltások
Az intézményi rendszer kritikáját elvégezni kívánó nyelv mégsem tud elszakadni kritizált
tárgyától. Egy hatalmi szerkezetet kívülről megbontani nem lehet. Ilyeneket írsz. Igaznak látszó, ismerős mondatok, az évek során kicsit elmozdultam ugyan konzervatív irányba, de
Foucault-t még mindig nagyon szeretem. Azt azonban nem tudom igazán, hogy mit is tanultam én a rendszerváltásból. Nemrég kaptam egy lisztesládányi Mozgó Világot azokból a daliás időkből. Bűzlenek a komcsik undorító és unalmas nyelvétől, hiába próbálnak mindenféle
módokon ellentmondani neki. Maradéktalan elismerésem, egyben a belem kifordul. Kurvára
igaznak mutatkoznak a foucault-iánus tételeid. Gorbacsovra nézve is. Másfelől viszont az jutott az eszembe, hogy a nagyapám, aki akkor született, mint Márai Sándor, egyszer csak elunta a paraszti létezést, mert utálta a földet túrni, beköltözött a csabacsűdi tanyájukról Békéscsabára, és rendőrnek állt. Kilábolt a népségből a nép fia, ahogy József Attila mondaná, altiszt
lett belőle, aztán meg tiszt, főhadnagy. Ő ‒ viszonylag érthető nyelven ‒ elvégezte az intézményi rendszer kritikáját, és egyben el is szakadt kemény kritikája tárgyától, nem? Ha úgy
veszem, kívülről bontotta meg a hatalmi szerkezetet ‒ JA szerint, gondolom, ő is jó alaposan
megbotozta a sírt, ahol nyugszik atyja. Nem volt forradalmár, nem döntötte meg a Horthyrendszert, a IIVH után kiképezte még az új rendszer új fiait is, és aztán 1948-tól elkezdhette

2015. január

57

„

halálra inni magát. De némi szubverzív jelleget azért nem tudok elvitatni tőle. Elszakadt a hatalmi szerkezettől. Rendszert váltott. Kívülről bontotta meg. Vagy ezt most túllihegem?
Újracsomagolások
Az a kérdés, hogy vajon egy irodalmi szöveg már önmagában eleve ennyire összetett, vagy
csak az értelmezői munka során válik azzá, számomra értelmezhetetlen, mert engem úgy neveltek, hogy a szöveg ‒ lévén intencionális (csakis a ráirányuló tudat működésében megfogható) tárgy ‒ az olvasáson kívül szövegként nem létezik. Csak egy tuskó, egy tégla, vagy valami olyasmi, reális tárgy. Agyonüthet, de nem irodalom. Ettől persze az viszont még igaz,
hogy az irodalom a professzionális olvasó hatalomorientált és narcisztikus hajlamai miatt válik hirtelen bonyolulttá, tűnik a kívülállók (kirekesztettek) számára néha túlságosan is bonyolultnak ‒ és ez mélyen visszavezet az előző kérdésbe. De ez most mellékes, hit-jellegű
problematika, legyünk toleránsak, ha nem is Bagaria, a Béke Barátja.
Ezen felül azt is mondod, hogy juneszbőnél a közhelyes központi mag oly módon csomagolódik újra, hogy egy új termék látszatát keltse, míg ezzel szemben a HH láthatóként hagyja
a csomagolást, kilátszódnak a varratok.
(„Mint az a szaloncukor, amelyet már egyszer felbontottak, de időközben meggondolta
magát az, aki meg akarta enni, ezért visszacsomagolta. A termék belül éppúgy új, mint az
eredetinél, ám a csomagoláson, már látszik, hogy itt valami történt. Talán épp a retorikai bonyolítottság, a sokszor több egyszerű mondattá tört, ám valójában továbbra is többszörösen
összetett mondatként működő szövegdarabok épp arra hívják fel az olvasó figyelmét, hogy
lám itt valami el van rejtve, illetve rámutatnak, hogy itt repedés van, hézag.” – Nagyon szépen, pontosan mondod, ezért is idéztem újra. És mellé teszek egy idézetet a regényből: maga
a szöveg mintha tudna, mindig is tudott volna erről a problémáról. „Balra, bent a fák között,
az egyetemi lakópark kincses, szelektív kukái mellett nagyon dolgozott egy ember. Fűrész volt
nála, kis balta, vadiúj, praktikeres metszőollók. Minduntalan körbekémlelt, mesterkedett tovább. Magunkfajtának véltem, aztán észrevettem, hogy egy karácsonyfán munkálkodik. Kettőbe
fűrészelte, baltával legallyazta, arasznyi darabokra vagdosta. Megtapogatta a szaloncukros
papírokat a bőrkesztyűs kezével, ha talált bennük valamit, bekapta, tovább aprított.
Amikor összegyűlt egy kisebb kupac, a csupasz gallydarabkákat sorra begyömöszölte a szerves
hulladékok közé. Nem zavartuk meg. El akarta rejteni a gyerekei elől a halált.” I. m. 222. [Lásd
még: „Talán csak azért voltam képes túlélni az első, nagyjából hat hetet, mert a karácsonyi ünnepkör idején, amikor újra olcsó lesz a teszkóban a mosószappan ízű alapszaloncukor, az
emberek, átmenetileg, mint a fenyőfákra, valamivel jobban odafigyelnek a nyomorultakra.”
Uo. 47.])
Ez, mindaz, amit ebben a részben mondasz, nagyon tetszik nekem, mélyen igaznak gondolom. Mindenki, minden irodalom a hagyomány, a közhelyek szaloncukrait csomagolja újra
és újra. A kommersznek mondott irodalom igyekszik elrejteni az újracsomagolás tényét. A
magasnak mondott irodalom a halált akarja elrejteni. Ezért remeg. A halál tényével szembe
nézni nem tudók helyett.
(Lásd még: Bojtár Endre: Széljegyzetek ‒ első felindulásból. 2000. 2013/4.)

„

58

tiszatáj

Dolog, szöveg, mondat, név
Teljesen igazad van: legyen vége az intertextuális olvasásnak. Dobjuk ki, hogy visszamászhasson. A szerző nevének is milyen jót tett ez a kis túra.
Az én mottóim példának okáért Frau Rotschildtól, F. Scott Fitzgeraldtól és Ray Bradburytől származnak – de ez majdnem mindegy, a neveket csak azért írtam oda, hogy a pedánsak
fel ne jelentsenek. Nem a név jelent. Hanem a mondat. Az eredete nélkül. A szerzői név:
metonymia causae efficientis. Olyan metafora, amely a létrehozója nevével helyettesíti a dolgot. De ettől még a dolognak, a szövegnek, a mondatnak van olyan jelentése is, amely független a szerző nevétől. Vagy éppen ellentétes vele. Nem hisz benne. Ellentmond neki. A Don
Quijote jelentése valóban függ a szerzője nevétől. Mást jelent, ha Cervantes. Mást, ha Pierre
Ménard. És megint mást, ha egyáltalán senki, ha senkise. De éppen oda igyekszik minden
mondat. Oda, ahol nincs tulaj.
Mint az angol beteg, nem szeret ő sem ‒ birtokolva lenni.
Szerinted ezzel most ‒ vége van?
Szilasi László
2014 05 05

PÉRELI ZSUZSA: GYERMEKMADONNA

2015. január

59

„

KATONA ESZTER

A költő New Yorkban
GONDOLATOK GARCÍA LORCA POSZTUMUSZ KÖTETÉNEK ÚJRAKIADÁSA KAPCSÁN
Federico García Lorca drámáit a mai napig játsszák színházaink, gyönyörű verseit, híres Cigányrománcait is jól ismerjük. A spanyol költő-drámaíró magyarországi ismertségéről a Tiszatáj is beszámolt Jánosi Zoltán könyvének bemutatása kapcsán.1 Tolnai Gábor García Lorca-monográfiájáról2 – mely a mai napig az egyetlen magyar nyelvű könyv Federico García
Lorcáról – szintén jelent meg ismertető a folyóiratban.3 Ugyancsak szegedi vonatkozásban ki
kell emelnünk Péter László kutatásait, aki egy értékes bibliográfiai gyűjtést4 állított össze az
andalúz művész életéről és munkáiról. Federico García Lorca Összes művei – legalábbis az
akkori ismeretek szerint összesnek vélt művei – is kiadásra kerültek 1967-ben két kötetben.5
Az azóta eltelt közel fél évszázad óta azonban számos, addig ismeretlen Lorca-mű látott napvilágot. Kitűnő példa erre A sötét szerelem szonettjei, mely ugyan megjelent már magyar fordításban is 1988-ban6, azonban több más mű hiánya is számon kérhető lenne az Összesen.
A spanyol könyvkiadás egyik tavalyi kuriózuma is egy García Lorca-kötet megjelentetése
volt, és ennek fényében valóban időszerű lenne egy új, átdolgozott és kibővített Lorca-Összes
hazai kiadása.
A neves barcelonai kiadó, a Galaxia Gutenberg gondozásában egy olyan egyedülálló Lorca-mű jelent meg 2013 tavaszán, amely valójában egy régi könyv, A költő New Yorkban újrakiadása.7 A posztumusz megjelenésű szürrealista verseskötet 1940-ben, vagyis négy évvel
Lorca tragikus halála után látott először napvilágot, rögtön két kiadónál, azonban, mint a
mostani kiadásból megtudjuk, azok nem tartották tiszteletben a művész utolsó akaratát. Így,
ez a régi-új kötet mindenképp érdekes és fontos pillanatnak számít a költő életrajzának és
művének kutatásában, hisz az amerikai ihletésű versciklus most jelenhetett meg úgy először,
ahogy Lorca maga is elképzelte. Vagyis ez az első eredeti kiadás – tünteti fel a kiadó rögtön a
borítón, melyen egyébként Lorca New York-i tartózkodása alatt készített egyik grafikája látható.
1

2
3
4

5
6
7

Katona Eszter: „S a gyászos szél örökké reszket az olajfák közt”. Jánosi Zoltán: La acogida de Federico
García Lorca en Hungría (Federico García Lorca magyarországi fogadtatása), in: Tiszatáj, 2008.
május, 115–119.
Tolnai Gábor: Federico García Lorca. Budapest: Akadémiai Kiadó, Modern Filológiai Füzetek, 5. 1968.
Kelemen János: Tolnai Gábor: Federico García Lorca, in: Tiszatáj, 1969. május, 454–455.
Péter László: Századunk irodalma: bibliográfia. 4. füzet: Federico García Lorca. Szeged: Somogyi
Könyvtár, 1967.
Federico García Lorca összes művei I-II., Budapest: Magyar Helikon, 1967.
Federico García Lorca: A sötét szerelem szonettjei, Budapest: Európa Kiadó, 1988.
Federico García Lorca: Poeta en Nueva York. Primera edición del original fijada y anotada por Andrew
A. Anderson, Barcelona: Galaxia Gutenberg, 2013.

„

60

tiszatáj

A mostani, több mint háromszáz oldalas kiadásban a versek valójában csak a kötet egyharmadát teszik ki. A versgyűjteményt Andrew A. Anderson, a neves amerikai hispanista
részletes és rendkívül érdekfeszítő bevezetője előzi meg, mely beszámol a García Lorca New
York-i tartózkodása alatt született versek geneziséről, az eredeti kézirat kalandos sorsáról,
valamint a korábban ismert kiadások közötti különbségek okairól. Még mielőtt ezekre rátérnék, érdemes egy kicsit visszatekinteni Lorca életrajzára és az Egyesült Államokba való utazás motívumaira.
Federico García Lorca 1929–1930 között, első külföldi útjaként kilenc hónapot töltött az
Egyesült Államokban, valamint három hónapot Kubában. Életrajzából ismert, hogy 1928-29
tájékán mély érzelmi és művészi válságot élt át a költő. Egyrészt nehezen tudta feldolgozni a
Cigányrománcok elsöprő sikerét és az azzal járó hirtelen jött népszerűséget, másrészt érzékenyen érintette, hogy barátai, a festő Salvador Dalí és a filmrendező Luis Buñuel elfordultak
tőle. A két lázadó művész a madridi Residencia de Estudiantes8 kollégiumban – vagy, ahogy
akkoriban nevezték a La Resi (a Kolesz) – került szoros barátságba García Lorcával. Dalí és
Buñuel eltávolodása Lorcától azért is volt fájó a költőnek, mert egykori diáktársai azzal is
megvádolták őt, hogy – utalva a Cigányrománcok sikerére – a tradicionális költészet formanyelvével egy populáris, könnyen eladható kötetet alkotott. A ’20-as évek avantgárd irányzatai, az izmusok forrongása idején ennél bántóbb kritikát nem igazán kaphatott Lorca. A művészi krízis mellett azonban egy komoly érzelmi válság is nyomasztotta Lorcát. Dalíhoz való
vonzódása, illetve Emilio Aladrén szobrásszal való kapcsolata, majd szakítása a madridi körökben ismert volt ugyan, azonban másságának megélése egyre fojtogatóbbnak, vállalása
pedig lehetetlennek tűnt a konzervatív spanyol társadalomban. Ebből a kettős csalódásból és
szorongásból, úgy érezte, menekülni kell, el kell hagynia Spanyolországot. Ilyen lelkiállapotban indult útnak Amerikába, korábbi egyetemi professzorát, Fernando de los Ríost9 kísérve.
García Lorca New Yorkban egy teljesen más, idegen világban találta magát. A félfeudális
andalúz szokásrendszer, a megkövült dél-spanyol hagyományok határozták meg addigi életét, így érthető az a fajta rácsodálkozás, amit a nyitott amerikai társadalom élménye váltott ki
a költőből. Magával ragadta Lorcát a metropolisz etnikai sokszínűsége, dinamizmusa, a fényreklámok, a ritmus, a sebesség. Szinte hipnotizálta a hangosfilm, elvarázsolta a jazz, a négerek dalai és táncai, rögtön felfedezte a fekete zene és az andalúz népdal közötti hasonlóságot.
Lorca, mint ember, és mint művész is szociálisan igen érzékeny volt: mindig a társadalom
legkiszolgáltatottabbjai védelmében emelte fel a hangját.10 A meg nem értettek, a védtelenek
8

9

10

Az 1910-ben alapított madridi diákkollégium egészen a polgárháborúig, 1939-ig a liberális szellemi
élet, a művészet és a tudomány nagyjait fogta egybe. Több spanyol Nobel-díjas is (Santiago Ramón y
Cajal, Severo Ochoa, Juan Ramón Jiménez, Vicente Aleixandre) megfordult a kollégium falai között,
de tartott itt előadást Ortega y Gasset, Unamuno, Manuel de Falla, Valle Inclán, valamint híres
külföldi tudósok és művészek (Bergson, Einstein, Valéry, Marie Curie, Stravinsky, Le Corbusier) is
látogatásukat tették itt. A napjainkban is működő intézmény a spanyol kulturális, művészeti és
tudományos élet fontos eseményeinek, kiállításoknak, előadásoknak, konferenciáknak ad otthont.
Fernando de los Ríos (1879–1949), a II. Spanyol Köztársaság alatt többféle miniszteri tisztséget is
betöltő, szocialista politikus. A tanár-diák viszonyon túl később rokoni szálak is fűzték a költőhöz,
hisz de los Ríos lánya Federico öccsével, Francisco García Lorcával kötött házasságot.
„[…] én egész életemben mindig azoknak a pártján fogok állni, akiknek semmijük sincs, és akiktől még e
semminek a nyugalmát is megtagadják.” (Federico García Lorca: Művészek korunk légkörében, in:
Federico García Lorca összes művei, II. kötet, op. cit. 821.)

2015. január

61

„

s a kitaszítottak iránti vonzódásának okát ő maga granadai gyökereiben vélte felfedezni:
„Granadai vagyok; azt hiszem, már ez is elegendő ok, hogy igyekezzem megérteni az üldözötteket. A cigányt, a négert, a zsidót… az arabot, akikből mindnyájunkban él valami.”11 A délspanyol gyökereken túl azonban szociális érzékenysége és a másság iránti fogékonysága
minden bizonnyal a saját homoszexualitásából fakadó kitaszítottság érzéséből is táplálkozott. Az 1928-ban publikált románcai főhősének a cigányt választotta tehát Lorca, azt a népcsoportot, mely „a legemelkedettebb, a legmélyebb és a legarisztokratikusabb eleme hazámnak” – írja.12 1929-ben, a Nagy Almában, a népek olvasztótégelyében, ahol mindenféle származású, bőrszínű és vallású ember ad találkát egymásnak, az andalúz költő a négerekben találta meg ugyanazt, amit számára Spanyolországban a cigányság jelentett: „[…] abban a világban ők [a négerek] képviselik a szellemet és a nemességet.”13 New York-i versciklusával
Lorca az Egyesült Államokban élő négerek költeményét akarta megírni, s éreztetni „azt a fájdalmat, amit a négerek éreznek néger voltuk miatt egy nem-néger világban”.14 A fehértöbbségű társadalomban a négerek folyamatosan rettegnek, „rabszolgái ők a fehérember minden találmányának” – írta 1931-ben.15
Lorca amerikai tartózkodásának egyik meghatározó élménye a pénzközpontú világ szimbólumának, a New York-i tőzsdének az összeomlása volt. „A Wall Street – írja – New York lényege […]. Hátborzongatóan hideg és kegyetlen. Áradatban érkezik az arany a föld minden tájáról és vele együtt a halál is. A világ egyetlen táján sem érezni úgy a szellem hiányát, mint a
Wall Streeten.”16 1929-ben közvetlen közelről élte át tehát Lorca a nagy gazdasági válság kirobbanását, és tanúja volt az embereken eluralkodó pokoli pániknak.17
A dél-spanyol, temperamentumos művészember, aki gyerekkorától kezdve szorosan öszszefonódott a természet misztériumával, a föld illatával, New Yorkban ismerkedett meg a
természettől eltávolodott, elgépiesedett modern ember magányával. „Borzalmas! Senki sem
tudja elképzelni, milyen egyedül érzi magát ott egy spanyol és még inkább egy déli ember”18 –
tör ki Lorcából a fájdalom. A hagyományos délspanyol népdal (cante jondo) vagy a románc
nem adhatta vissza azt az életérzést, amit Lorca ekkor megtapasztalt. A nagyvárosi létformából adódó szorongás költői kifejezésére új formákra, új hangra volt a költőnek szüksége. „A
Cigányrománcok már a múlté. Ma a költészetet és a témákat új nedvekkel telítődve látom. Több
líraiságot akarok kifejezni a drámaiságon belül, nagyobb pátoszt akarok adni a témának. De
hideg és pontos, teljességgel tárgyilagos pátoszt”19 – fejti ki hangnemváltását szintén 1931ben.

11

12
13
14
15
16
17
18
19

Estampa de García Lorca, In: Gaceta Literaria, 1931. január 15. (Lásd még in: Treinta entrevistas a
Federico García Lorca (Válogatta és a bevezetőt írta: Andrés Soria Olmedo), Madrid: Aguilar, 1988.
40–46.o.) Magyar fordításban: Federico García Lorca összes művei, II. kötet, op. cit. 806-807. (András
László fordítása).
Federico García Lorca: Obras Completas. Vol. VI. Madrid: Akal, 1994. 359.
Federico García Lorca összes művei, II. kötet, op. cit. 809. (András László fordítása)
Uo.
Uo.
Uo. 810.
Erről az élményről ad szürreális víziót a Haláltánc című vers.
Federico García Lorca összes művei, II. kötet, op. cit. 810. (András László fordítása).
Uo. 807.

„

62

tiszatáj

Nem véletlen említettem a mozi erőteljes hatását Lorcára,20 hisz a szürrealizmus automatikus (vagy annak tetsző) írása, a szabad képzettársítás módszere mellett a filmművészet
inspirálta szerkesztési elvek (vágások, kameramozgás, plánok váltogatása) is nyomot hagytak a köteten. A fentebb említett tudattágító amerikai élményeknek a lenyomata kristályosodik majd ki a költő hazatérése után még évekig érlelt amerikai versciklus költeményeiben.
Éreznünk kell azonban azt is, hogy A Költő New Yorkban kötet valóságos felszíne ellenére
igazából belső tájakon járunk. García Lorca ezekben a költeményekben a legmélyebb érzéseit
tárja fel előttünk, hisz a feketék és a szegények örök kitaszítottsága, az elgépiesedett élet ridegsége, a tőzsde ’29-es összeomlásának apokaliptikus képei, vagyis a konkrét Amerika-vízió
tökéletes fedésben volt a költő akkori sebzett lelkével.
Az Újvilágban töltött egy év igen termékenyítően hatott Lorca mind drámai, mind lírai
művészetére. Ennek ellenére hazatérése után mégsem sürgette túlzottan a tengerentúlon
született versek megjelentetését. Feltehetőleg a II. Köztársaság kormánya által rábízott La
Barraca vándorszínház művészeti vezetésére és szervezésére, valamint drámáinak színpadra
állítására és újabbak megírására koncentrált az elkövetkezendő öt esztendőben. A költő előadásaiból, felolvasásaiból, interjúiból és levelezéseiből azonban tisztán látszik, hogy a New
York-i versek rendezése, kiegészítése és kiadása folyamatosan napirenden volt García Lorca
gondolatai között. Az első felolvasásra 1931 májusában kerülhetett sor, amikor baráti körben Lorca előadott néhány verset egy tervezett kötetből. Két évvel később adott interjújában
Lorca egyértelműen kijelenti, hogy „New Yorkról nem akarok külső leírást adni. […] az én
megfigyeléseim líraiak lesznek. Az ember nélküli építészetet, a vad ritmust, a geometriát és a
szorongást kell kifejezni. De New Yorkban, hiába a ritmus, nincs vidámság. Az ember és gép a
pillanat rabszolgaságában él. […] A házak éle az égre tör […] A felhőkarcolók a föléjük boruló
mennybolttal vívnak iszonyatos és költői harcot. […] Ablakok, ablakok hadserege, de egyetlen
embernek sincs ideje arra, hogy egy felhőre kikukkantson belőlük, vagy, hogy elbeszélgessen az
egyik gyengéd szellővel. […] De ki kell lépni a városba. Le kell győzni a várost. […] Én kiléptem
az utcára.”21
1932–1934 között is többször tett említést egy éppen formálódó versciklusról. Lorca
koncepciója szerint két kötet jelent volna meg amerikai alkotásaiból, de a címekben egyelőre
még nem volt biztos: Tierra y luna (Föld és hold), Introducción a la muerte (Bevezetés a halálba) és Nueva York (New York) címváltozatokkal találkozunk még ekkor. 1933-ban érkezik
Buenos Airesbe, ahol viszont már a Poeta en Nueva York (A költő New Yorkban) című tervezett könyvről számol be ismerőseinek, többek között a Nobel-díjas chilei költőnek, Pablo
Nerudának is. Még 1935 februárjában egy interjúban arról nyilatkozott az andalúz művész,
hogy „egy háromszáz versből álló kötetet fog kiadni, melynek címe «Introducción a la muerte»
lesz”. Később is megemlít egy háromszáz oldalas vaskos kötetet, mellyel „akár egy embert is
meg lehetne ölni, ha fejbe vágják vele”. A versek mennyisége és az oldalszám is túlzóak a végső változat harmincöt költeményéhez képest, jól mutatják azonban, hogy milyen nagyszabású terveket szőtt Lorca. Ugyanennek az évnek az őszén a költő már határozottan a Poeta en
Nueva York címmel tesz említést egy hamarosan megjelenő könyvről. A visszaemlékezések20
21

Utazás a Holdba címmel egy filmforgatókönyvet is írt.
„Iré a Santiago…” Poema de Nueva York en el cerebro de García Lorca, in: Blanco y Negro, Madrid,
2177. szám, 1933. március 5. Magyar fordításban: Federico García Lorca összes művei, II. kötet, op.
cit. 808–811. (András László fordítása)

2015. január

63

„

ből pontosan kirajzolódik, hogy 1935 nyarától foglalkozott Lorca egyre intenzívebben a kötet
befejezésével és nyomdakész állapotba rendezésével. Az biztos, hogy a két kötetesre tervezett könyvből végül egy lett, Poeta en Nueva York címmel, melynek VI. része éppen azt az Introducción a la muerte alcímet viseli, amely korábban kötetcím-ötletként is felmerült a költőben.
A kézirat izgalmas és kalandos sorsát nyomon követhetjük a mostani újrakiadás bevezetőjében. Ugyan a pontos dátumot nem tudjuk, de egészen biztos, hogy García Lorca az
Ediciones del Árbol kiadó vezetőjével, José Bergamínnal tárgyalt a könyv publikálásáról 1936
nyarán. Az igazgató, amikor Lorca felkereste, épp nem tartózkodott a kiadóban, így a költő
Bergamín asztalán hagyta a kéziratot, azzal a kísérő sorral, hogy másnap újra látogatását teszi. Erre azonban már nem kerülhetett sor. A spanyol polgárháború kitörése, Lorca halála,
valamint José Bergamín Spanyolországból való távozása egészen más irányba terelték a kézirat sorsát. Bergamín párizsi emigrációja során megpróbálta kiadni a kötetet, feltehetőleg
1938 nyarán. A kiadás anyagi támogatásának megszerzését, valamint a francia fordítás elkészítését Paul Éluard vállalta magára, a korrektori feladatokat Juan Larrea spanyol költő kapta
meg, Bergamín pedig a hiányzó költemények felkutatására, valamint a prológus megírására
vállalkozott. Az eredetiről egy feltehetőleg spanyolul jól beszélő francia titkárnő készített gépelt másolatot két példányban. Az egyiket Larrea kijavította és ez került Guy Lévis Mano kiadó birtokába. A kiadás terve azonban a polgárháború alakulása miatt ismét meghiúsult, hisz
Franco tábornok 1939. áprilisi győzelme után a franciaországi emigrációban lévő spanyol értelmiségiek egy csoportja, köztük José Bergamín is, Mexikó felé vette az irányt. A kiadó magával vitte Amerikába a Lorca-kézirat eredetijét, valamint a két gépelt példányt is. A tengerentúlon Bergamín már két párhuzamos kiadást, egy amerikait és egy mexikóit tervezett.
A két másolati példány közül minden bizonnyal a javítás nélkülit küldte el William Warder
Norton kiadónak, míg ő maga és a szintén költő Emilio Prados a kézirattal, valamint a Juan
Larrea által javított másolattal kezdtek neki a mexikói kiadás előkészítéséhez. Ezen kívül az ő
birtokukban voltak még azok a megjegyzések is, melyeket maga Lorca fűzött a kézirathoz,
utalva öt olyan vers fellelhetőségére, melynek eredetijei 1935-ben már nem voltak a költő
birtokában, így a kéziratban sem lehettek benne. Munkájukat még a Guillermo de Torre gondozásában 1938-ban Buenos Airesben megjelent Lorca-Összes is segítette, mely a későbbi A
költő New Yorkban tizenöt versét már tartalmazta. A kötet végül a Bergamín alapította
Séneca kiadó gondozásában 1940 júniusában látott napvilágot és az eladott 4054 példánnyal
igazi bestseller lett a kiadó palettáján.
Az egyesült államokbeli kiadás kapcsán Warder Norton mellett Rolfe Humphries nevét
kell kiemelni. A gépelt példánnyal Humphries igazi csatát folytatott három ok miatt is. Egyrészt a francia gépírónő által készített korrektúra nélküli példányt kapta meg, másrészt a
spanyol nyelvvel nem igazán jól boldogult, harmadrészt pedig a versek szürrealista stílusát
sem érezte túl közel magához. Ennek ellenére úgy tűnik, ő mégis szigorúbb munkát végzett,
mint a Mexikóban tevékenykedő kollégái, akik sokkal többet változtattak a kéziraton. Végeredményben az 1940 májusában megjelent Norton-féle kiadás jóval közelebb áll az eredeti,
1936-os kézirathoz, mint a Séneca kiadó változata. Nem véletlen, hogy a mexikói kiadást
számos kritika érte, többek között, hogy sok változtatást hajtott végre a szövegen, módosította a központozást, olyan illusztrációkat használt fel, amelyek közül csak kevésnek volt köze
Lorca New York-i tartózkodásához, valamint egy függeléket is toldott az eredetihez.

„

64

tiszatáj

A költő New Yorkban kötet első két kiadásának története is igen fontos, azonban a közöttük lévő számos szövegbéli különbség és a sok pontatlanság miatt ezek egy kritikai kiadáshoz
nem szolgálhattak megfelelő kiindulópontként. A legutóbbi, 2013-as kiadás csak a Lorcakézirat előkerülése után jöhetett létre. Ennek sorsáról évtizedekig nem tudtak semmit a kutatók, mígnem 1979-ben egy mexikói színésznő tulajdonában bukkant fel. Hosszú pereskedés után 2003-ban végül a Federico García Lorca Alapítványnak egy árverésen 194.000 euróért sikerült megszereznie az értékes Lorca-ereklyét. Az eredeti 96 géppel és 26 kézzel írt
oldalt tartalmazó kézirat 32 verset foglal magába22 és egyike lett a szürrealizmus meghatározó versgyűjteményeinek.
A Lorca-kötet esztétikai és irodalomtörténeti jelentőségét ma már senki nem vitatja. A magyarul fellelhető szakirodalom hiány(osság)a – ahogy említettem Tolnai Gábor monográfiája
óta nem született itthon átfogó könyv García Lorca életéről és munkásságáról – miatt úgy érzem azonban, hogy az akkori kritika véleményét mindenképp vitatni kell. Tolnai kereső korszaknak nevezi az amerikai Lorca-verseket, hangsúlyozva, hogy a költő nem elsősorban művészi példákat követve választotta a szürrealizmust, hanem az őt ért magánéleti, társadalmi
és politikai tényezők együttes hatásaként fordult a szabadversek világa felé. A pokoljárás víziói, szörnyű látomások kuszasága, komplikált áttételű asszociációk hangzavara ez a kötet –
írja Tolnai. 23 Kritikájával nem mond ítéletet, azonban semmiképpen sem méltatja a New
York-i ciklust.
András László véleménye viszont már egyértelműen negatív. A Lorca-Összest lezáró tanulmányában már-már lekicsinylően, zárójeles kitérőként aposztrofálja Lorca amerikai verseit, habár a kötet jelentőségét csökkentő szavait valamelyest enyhíti, amikor hozzáfűzi, hogy
semmiképpen nem volt hiábavaló ez az intervallum. De még mennyire, hogy nem volt hiábavaló! Való igaz, hogy a ’40-es évek végéig Lorca leginkább méltatott, legtöbb nyelvre lefordított és leghíresebb kötete világszerte a Cigányrománcok volt.24 Az ’50-es évek második felében azonban, a második angol kiadás25 lelkes fogadtatása után A költő New Yorkban lett a
kritika szerint Lorca legfontosabb kötete és jelentőségét többen T. S. Eliot korszakalkotó művéhez, a Puszta országhoz (The Wast Land) hasonlítják.
A kötet képi összetettsége, a sűrű, áthatolhatatlannak és megfejthetetlennek tűnő nyelvezete, hermetikus metaforái, személyes szimbólumai miatt valóban ez García Lorca legnehezebben értelmezhető ciklusa. A (feltételezhetően) végső kéziratból egyértelműen kiderül,
hogy Lorca nem egy egyszerű verses kötetre gondolt, amikor ezt a művét összeállította, hanem erős belső kohézióval, képi és tematikai egységgel, valamint közös perspektívával rendelkező versek füzérének terve élt benne. Ahogy láttuk, a versek megírása után is évekig fi22

23
24

25

García Lorca eredeti akarata szerint a kötet 35 költeményt tartalmaz, három vers a kéziratban
azonban nem tűnik fel. Ezek lelőhelyére a költő jegyzetekben utal csak, a kiadót bízva meg azok
felkutatásával.
Tolnai Gábor: op. cit. 32.
Magyarul is a ’40-es években látott napvilágot ez a kötet, egyszerre két kiadó gondozásában (Lux,
Cserépfalvi) és két műfordítónk (András László, Gyertyán Ervin) munkájának köszönhetően. A kötet
népszerűségét mutatja, hogy a költő Nagy László készítette el a románcok harmadik magyar
fordítását, mely azóta is a legismertebb és legolvasottabb változat a három közül. A Cigányrománcok
versei már Nagy tolmácsolásában olvashatók a ’67-es Összesben, önálló kötetben García Lorca
halálának 40. évfordulóján, 1976-ban adta ki a Magyar Helikon Kiadó, Pablo Picasso illusztrációival.
Ben Bellit fordításában 1955-ben jelent meg a Grove Press gondozásában.

2015. január

65

„

nomította a kezdeti koncepciót, a kötet tagolását többször módosította, még fotókat is válogatott illusztrációként.26 Korábban talán egyetlen kötetével sem foglalkozott ilyen nagy műgonddal García Lorca, és ő maga ezt a versciklust tartotta legérettebb lírai művének. Érdekes
és ellentmondásos az, ahogy a verseket jellemző szürrealista szabadság, az onirikus víziók és
a szinte parttalan képzettársítás párosult a kötet összeállításának és szerkesztésének tudatosságával és precizitásával.
A 2003 óta eltelt tíz esztendőben a kutatók a legapróbb részletekig tanulmányozták a
megkerült eredetit. Így derülhetett fény végre arra is, hogy José Bergamín miért tett durva
változtatásokat. Az őt ért vádak alól végre mentesülhet a kiadó, hisz megtudjuk, hogy az első
kiadás például azért nem tartalmazta a Crucifixión27 (Keresztrefeszítés) című verset, mert
még Lorcának sem volt meg az eredetije. Miguel Benítez Inglottnak28 ajándékozta a költő,
akitől levélben próbálta visszakérni a kéziratot, azonban Inglott nem válaszolt García Lorca
1936-os datálású két levelére sem. Fontos azonban kiemelni, hogy A költő New Yorkban végleges változatát valójában már sohasem ismerhetjük meg, hisz a kézirat, amit Lorca
Bergamín madridi irodájában hagyott, egy nem végleges változat volt. Egy olyan majdnem
kész műről – Anderson 95%-os befejezettségűnek ítéli meg – volt szó, melynek kiadásához a
kiadó és a költő együttműködésére, közös munkájára lett volna még szükség. Erre azonban
García Lorca váratlan halála miatt nem kerülhetett sor.
A barcelonai kiadás bevezetőjében Anderson nagy alapossággal tekinti át az eredeti versek keletkezésének rekonstruálható kronológiáját, lelőhelyét, az egyes versek folyóiratokban
történt korábbi megjelenéseit, a kézzel és géppel írt eredetik papírjainak típusait és említést
tesz azokról a fotókról és illusztrációkról is, melyek García Lorca terveiben szerepeltek a kötetet kísérő képanyagként. A spanyol költő barátainak visszaemlékezéseiből tudjuk, hogy az
eredeti szöveg leadása előtt Lorca a madridi Espasa Calpe könyvesboltjában keresgélve Man
Ray29, Nicolás de Lecuona30, Moholy Nagy László fotómontázsai és Alfonso Buñuel31 kollázsai iránt érdeklődött. Feltehetőleg tehát ilyen stílusú illusztrációkat szeretett volna a kötethez választani.

26

27

28

29

30

31

A Galaxia Gutenberg mostani kiadása tartalmazza a kézirat azon oldalát is, mely a Lorca által
válogatott illusztrációk listáját (Szabadságszobor; Női ruhában táncoló diákok; Összeégett néger;
Néger frakkban; Wall Street; Broadway 1830; Tömeg; Sivatag; Afrikai maszkok; Utcarészlet kígyókkal
és vadállatokkal, fotómontázs; Fenyők és tó; Amerikai vidéki fotó; Vágóhíd; Fotó a Tőzsdéről; Fotó a
Pápáról tollal; Fotomontázs Walt Whitmanról pillangókból álló szakállal; Tengeri fénykép; Havannai
táj) közli. Ebben nem csak a fejezetekhez tartozó fotótémákat jelölte meg a költő, hanem feltehetőleg
konkrét fotókra gondolhatott.
Csak egy 2007-es árverésen sikerült a Spanyol Kulturális Minisztériumnak megvásárolnia ennek a
költeménynek a kéziratát.
Miguel Benítez Inglott (1890–1965), spanyol jogász és zenekritikus, több Lorca vershez komponált
zenét. García Lorca baráti körének tagja volt Madridban.
Man Ray (eredetileg Emmanuel Radnitzky, vagy Rudnitzky, 1890-1976), amerikai képzőművész,
fotográfus, a dadaizmus és a szürrealizmus egyik meghatározó alakja, az avantgárd fotográfia jeles
képviselője.
Nicolás de Lecuona (1913–1937), baszk festő, grafikus és fotográfus, a ’20-as évek spanyol
avantgárdjának meghatározó alakja. A polgárháborúban Guipúzcoa bombázásakor vesztette életét.
Alfonso Buñuel (1915–1961), építész, képzőművész, Luis Buñuel filmrendező öccse, a szürrealista
kollázs technikájának spanyolországi meghonosítója.

„

66

tiszatáj

Az amerikai hispanista alapos bevezetője után A költő New Yorkban versciklus költeményei következnek. A 2013-as kiadás egyik különlegessége, hogy a kötet a kézirat egyes lapjairól készült fotókat is tartalmaz, melyeken nyomon követhető az alkotás folyamata, láthatjuk
a javításokat, valamint ezáltal lehetőségünk nyílik az eredeti és a nyomtatott versek összehasonlítására is.
Az antológiát García Lorca tíz fejezetre tagolta, mindegyiknek külön alcímet adva:
I. Költemények a magányról a Columbia Egyetemen; II. A négerek; III. Utcák és álmok; IV.
Az Eden Mills tó költeményei; V. A farmer kunyhójában (Newburgh mezeje); VI. Bevezetés a halálba (Költemények a halálról Vermontban); VII. Visszatérés a városba; VIII. Két óda IX. Menekülés New Yorkból (Két valcer a civilizáció felé); X. A költő Havannába érkezik. A legtöbb fejezetnél pályatársainak, barátainak (Ángel del Río, Rafael R. Rapún, Eduardo Ugarte, Concha
Méndez, Manuel Altolaguirre, Rafael Sánchez Ventura, Antonio Hernández Soriano, Armando
Guibert, Fernando Ortiz) szánt ajánlás is olvasható, azonban a kötet egészét Bebé és Carlos
Morlának32 dedikálta Lorca.
Ezen kívül, az egyes fejezeteket alkotó versek címe alatt is több helyen találhatunk dedikálást, illetve néhány esetben mottókat. Ez utóbbiakat kortársaitól, a ’27-es költőktől (Luis
Cernuda, Jorge Guillén, Vicente Aleixandre) kölcsönözte Lorca, de találkozhatunk a reneszánsz költő, Garcilaso de la Vega vagy a romantikus José de Espronceda nevével is. Egy erős
belső kohézióval rendelkező kötet esetében az ilyen részletek mindenképp fontos jelentéssel
bírnak. A mostani kiadás ebből a szempontból is szépen kiegészíti a kötetről alkotott eddigi
hiányos ismereteinket.
Összehasonlítva az eredetit az 1967-es magyar fordítással első vizsgálatra nem találunk
számbeli különbséget a versek között. A Magyar Helikon gondozásában megjelent kötetben
ugyancsak harmincöt vers alkotja a New York-i ciklust, hat műfordítónk33 tolmácsolásában.
Kicsit alaposabban szemügyre véve azonban látszik, hogy valójában a kötet két fejezete a
fordításban eltér a lorcai kézirattól.34 A VI. részt Lorcánál hat költemény alkotja, míg a magyar fordításban csak öt verscím tűnik fel. Lorca a Fogolymadár megölte szeretők című művét
is beemelte tehát eredetileg a kötetbe. Ez két szempontból is érdekes. Egyrészt ez az egyetlen
prózai írás a versek között, másrészt a többi költemény dátumához képest ez korábban, még
Spanyolországban született, szinte majdnem biztosan 1928 második felében.35 A Lorcakézirat egyik jegyzetének ismeretében azonban bizonyossággal tudhatjuk, hogy a költő a Be-

32

33

34

35

Carlos Morla Lynch (1885–1969), chilei diplomata, madridi nagykövet 1928–1939 között. Feleségével, María Manuela Vicuña Herbosóval, ismertebb nevén Bebé Morlával együtt szoros barátság fűzte
García Lorcához, otthonuk rendszeres találkozóhelye volt a ’27-es irodalmároknak Primo de Rivera
diktatúrája idején. A diplomata egyik könyve e barátságnak állít emléket: Carlos Morla Lynch: En
España con Federico García Lorca. (Páginas de un diario íntimo 1928–1936), Madrid: Aguilar, 1957.
Orbán Ottó 16, András László 9, Molnár Imre 3, Weöres Sándor szintén 3, Nagy László és Somlyó
György 2-2 költeményt ültetett át magyarra.
Természetesen ez a változtatás nem a magyar kiadó szerkesztői döntése volt. A fordítás alapjául
szolgáló, Arturo del Hoyo szöveggondozásában megjelent spanyol nyelvű Lorca-Összes hetedik
kiadása (Madrid, Aguilar, 1964.) közölte hiányosságokkal, illetve betoldásokkal a szöveget, tekintve,
hogy a ’60-as években még az eredeti kézirat nem került elő.
A magyar Összesben ez a mű a Prózai írások – Elbeszélések fejezetben és nem A költő New Yorkban
verscikluson belül tűnik fel, András László fordításában (II. kötet, 672–673.)

2015. január

67

„

vezetés a halálba rész ötödik művének szánta ezt a szürrealista költői prózáját.36 A kronológiából látszik tehát, hogy Lorcát a szürrealizmus formanyelve korábban, már a Cigányrománcok előtt is érdekelte. Láttuk, hogy Amerikából való hazatérése után a költő hat évig érleli a
kötet kiadását, és éppen ezekben az években jelennek meg a ’27-es nemzedék37 – melyhez
Lorca is tartozott – költőinek olyan szürrealista verseskötetei, melyek bizonyára hatással
voltak a fiatal andalúz költőre is.38 Visszatérve a Fogolymadár megölte szeretők furcsa történetére, egy Adolfo Salazarral folytatott beszélgetésből kiderül, hogy valószínűleg amerikai
tartózkodása alatt Lorca újra elővette a korábbi írását, módosított rajta részeket és barátjának már új alkotásként említette az Öt év múlva és A közönség drámái mellett, melyek valóban tengerentúli tartózkodása alatt születtek.39
A másik újdonsága az eredetinek, hogy feltűnik benne a Crucifixión című vers, melyet
García Lorca – ahogy korábban utaltam rá – egy barátjának ajándékozott, és ezért nem tudta
Bergamín asztalán hagyni 1936 nyarán. A magyar fordításban nem találunk Keresztrefeszítés
című költeményt, azonban párhuzamosan olvasva a spanyol eredetit és a fordításokat a magyar kötet záróversében köszönnek vissza a Crucifixión magyarra átültetett sorai. Az eddigi
kiadások tévesen a vers első sorát (La luna pudo detenerse al fin) tették meg a költemény címéül, így a magyar változatban is ezért született A hold végül megállhatott cím. A vers tehát
megvan, azonban Lorca akarata szerint a helye a VII. fejezetben (Visszatérés a városba) lett
volna, A zsidó temető című vers után, eredeti címe pedig a Crucifixión.
Még mindig van azonban egy olyan kakukktojás-vers, mely Lorca akaratában nem szerepelt, a korábbi kiadásokba (így a magyar Összesbe is) mégis bekerült. Ez az utolsó fejezet, A
költő Havannába érkezik részét alkotja, Kis végtelen költemény címmel.40 A kiadók mentségére szóljon, hogy ez a vers valóban Lorca New York-i korszaka alatt született, azonban a költő
eredeti kéziratában nincs nyoma, így szinte bizonyossággal mondhatjuk, hogy végül Lorca
nem akarta a kötetbe illeszteni.
A szakirodalomban szép számmal találhatunk az egyes költeményeket külön-külön vizsgáló, valamint a kötet egészét elemző értelmezéseket. A harmincöt vers teljességének igénye
36

37

38

39

40

A géppel írt, Bergamínnak átadott eredeti egyik lapján ez a mondat áll: El quinto poema de esta sección es el título Amantes asesinados por una perdiz y está en un número de la Revista Dos de Valladolid.
(Ennek a résznek az ötödik költeménye a Fogolymadár megölte szeretők című írás, mely a valladolidi
Dos folyóirat második számában jelent meg.) A García Lorca által említett valladolidi folyóirat
valójában az 1931-ben Francisco Pino által alapított szürrealista lap, a Ddooss.
A ’27-es költőnemzedék (Jorge Guillén, Pedro Salinas, Rafael Alberti, Federico García Lorca, Dámaso
Alonso, Gerardo Diego, Luis Cernuda, Vicente Aleixandre, Manuel Altolaguirre, Emilio Prados) nevét
az 1927-ben, Luis de Góngora barokk költő halálának 300. évfordulója alkalmából rendezett, sevillai
tisztelgő és megemlékező konferencia dátumáról kapta.
A legfontosabb spanyol szürrealista kötetek: Rafael Alberti: Sobre los ángeles (1929); Sermones y
moradas (1930); Vicente Aleixandre: Espadas como labios (1932); Destrucción o el amor (1935); Luis
Cernuda: Un río, un amor; Los placeres prohibidos (1931).
Adolfo Salazar (1890–1958), spanyol zeneszerző, García Lorca barátja. Kubai tartózkodása idején is
találkozott Lorcával és ottani beszélgetésükre egy későbbi, a Bernarda Alba házáról írt tanulmányában utal. (Adolfo Salazar: La casa de Bernarda Alba, in: Carteles, 1938. április 10. 30. Idézi: Daniel
Eisenberg: Poeta en Nueva York: historia y problemas de un texto de Lorca, Florida State University,
1975. Digitalizálva: http://bib.cervantesvirtual.com/servlet/SirveObras/p283/12048285338080412976624/p0000002.htm#I_10_)
András László tolmácsolásában (I. kötet, 438.)

„

68

tiszatáj

nélkül, én inkább – szem előtt tartva a lorcai kohéziót – a kötet egy lehetséges olvasatának
néhány jellegzetességét szeretném kiemelni. A kritikai értelmezésekben általánosan elfogadott, hogy a kötetben Lorca kettős válsága fejeződik ki. Egyrészt az 1929-ben formálódó gazdasági krízis, valamint annak társadalmi következményei, másrészt a saját magánéleti válságának költői megfogalmazása jelenik meg a versekben. Predmore arra hívja fel a figyelmet,
hogy a kötet egysége és expresszív energiája éppen ennek a kettős válságnak a fúziójából
ered.41 Talán az előbbire, vagyis a szociális érzékenység motívumaira koncentrálnak gyakrabban a kötet értelmezései. A versgyűjtemény lapjaiból áradó tiltakozás és a szürrealista stílus ugyan nem számított újdonságnak a ’20-as évek avantgárd spanyol lírájában42, azonban a
hasonlóságokon túl a lorcai ciklus nóvuma, hogy a versek témáját tekintve egyértelműen felfedezhető az ideológia. A versek egy részében (Szabály és paradicsom a négerek számára;
Óda Harlem királyához; Haláltánc; Tájkép hányó tömeggel; Tájkép vizelő tömeggel; New York
(Iroda és vádirat); Kiáltás Róma felé) világosan kiolvasható a magány, az elidegenedés, az
erőszak és a társadalmi igazságtalanság tematikája. Határozott a költő állásfoglalása: Én vádat emelek… (Yo denuncio…), Beleköpök az arcotokba… (Os escupo en la cara) – írja.43
A társadalmi és magánéleti válságon túl azonban egy harmadik krízis is erőteljesen jelen
van a versekben. Anthony L. Geist tanulmányában44 kitér a költői nyelv válságára is. Ezt a
válságot útkeresésnek is minősíthetjük – visszautalva talán Tolnai értékelésére –, hisz a kötet
nyelvezete radikálisan eltér Lorca korábbi lírájától. A költő új hangokat keresett már ekkor,
mint ahogy az Elmerült úszónő45 című prózai költeményét kísérő levélben is írja: „Onnantól
kezdve hátat fordítottam annak a korábbi irodalomnak, amelynek nagy sikeremet köszönhettem. Mindennel szakítani kell, hogy a dogmák megtisztuljanak és a szabályok új rezgést kapjanak” – idézi Ian Gibson Lorca-monográfiájában.46 Saját költői hangjával való elégedetlensége
és a költészet szürrealista felfogása felé való közeledése már Lorca Képzelet, ihlet, menekülés
(1928) előadásában is nyomon követhető: „A szürrealizmus az álmot és az álom logikáját alkalmazza a menekülésre.” Ám nem csak a szürrealizmussal való azonosulás, hanem rögtön
annak kritikája is felsejlik: „De bármilyen tiszta is ez az álom, vagy a tudatalatti közvetítésével
megvalósult kitörés, nem elég áttetsző. Mi, latinok, pontos körvonalakat és látható titkot akarunk.”47 Az amerikai kötet sűrű, enigmatikus nyelve ezt a látható titkot verseli meg.
Az érzelmi, a társadalmi és a költői válság művészi szublimálásaként születik meg tehát a
New York-i versciklus, a kötet egészét azonban csak úgy érthetjük meg valódi mélységeiben,
ha ezt a hármas krízist egy egységben szemléljük, hiszen Lorca – ahogy Geist is utal rá – ebben a gyűjteményben jut el először a társadalmi egyenlőtlenségek, a sötét szerelem48 prob-

41
42
43
44

45
46
47
48

Richard Predmore: Los poemas neoyorquinos de Federico García Lorca, Madrid: Taurus, 1985. 127.
Alberti, Cernuda és Aleixandre ekkori köteteire kell gondolnunk, lásd 38. lábjegyzet.
New York (Iroda és vádirat) című vers (András László fordítása), I. kötet, 420.
Anthony L. Geist: Las mariposas en la barba: una lectura de Poeta en Nueva York, in: Cuadernos
Hispanoamericanos, 1986. 435-436. szám. 547–565.
András László fordításában lásd: Federico García Lorca összes művei, II. kötet, op. cit. 670–671.
Ian Gibson: Federico García Lorca, Barcelona: Grijalbo, 1985. 564.
András László fordításában lásd: Federico García Lorca összes művei, II. kötet, op. cit. 757.
A sötét, gyötrelmes szerelem Lorca homoszexualitásának metaforája. A költő utolsó versciklusának
is a Sonetos del amor oscuro (A sötét szerelem szonettjei) címet adta. Lorca életrajzírói sokáig úgy
tartották, hogy az kötet szerelmes verseit a La Barraca egyetemi vándorszínház művészeti titkára,

2015. január

69

„

lematikájának együttes tárgyalásáig, s teszi mindezt egy radikálisan új költői nyelven.49 A
költői válság azonban nemcsak a magánéleti és a társadalmi feszültségek eredménye, hanem
ugyanakkor azoknak a kifejezője is.
A kötet tíz részre tagolása az amerikai tartózkodás úti naplójának érzetét is kelti, hisz
már a fejezetek címei is a költő útjának különböző állomásait és pillanatait örökítik meg. Egyfajta lírai önéletrajzként, önvallomásként is értelmezhetők ezek a poémák. Ezt az olvasatot
támasztják alá az első rész azon versei (Séta múltán; 1910 (Közjáték); Gyerekkorod Mentonban; Mese és kördal három barátról), melyek nosztalgikusan, mintegy elveszett paradicsomként evokálják a költő gyerekkorának emlékeit. A veszteség élménye azonban nemcsak a
gyerekkorhoz és az ártatlanság elvesztéséhez, hanem az elveszett szerelemhez (Kis bécsi valcer) és barátsághoz (Mese és kördal három barátról), a társadalmi rend felbomlásához (Tájkép hányó tömeggel, Tájkép vizelő tömeggel, New York (Iroda és vádirat)), a vallásba és az
egyházba vetett hit szertefoszlásához (Karácsony a Hudson folyón; Krisztus születése; Keresztrefeszítés; Kiáltás Róma felé) is kapcsolódik. Amíg az elvesztett édenkert miatt érzett
üresség (hueco, vacío) az 1910 (Közjáték) című versben még a személyes dimenzió síkjában
jelenik meg, addig a Szabály és paradicsom négerek számára költeményben ugyanez az érzés
már kollektív szintre emelkedik.
Az egész köteten végigvonuló kettősség (vidék/város, fehér/fekete, ég/pokol, múlt/jelen) is a fent bemutatott veszteségélményből táplálkozik. A gyerekkort idéző versek legemlékezetesebb darabja minden bizonnyal Az Eden-tó kettős poémája, mely azontúl, hogy az elveszett paradicsom legkifejezőbb vízióját adja, segíti a lorcai lírában bekövetkező radikális
nyelvi fordulat megértését is. Már a címben is megjelenik a kettős (doble) jelző, amely a versben sokféle értelmet nyer. Egyrészt az egész mű mintha a költői én dialógusa (Mi voz
antigua…) lenne egy ismeretlen második személyű alakkal (Estás aquí…), egy agancsos emberkével (hombrecillo de los cuernos). A költő mondatai azonban válasz nélkül maradnak, a
dialógus egyoldalú monológgá válik. Az igeidők használata – hasonlóan a többi gyerekkort
idéző vershez – a múlt és a jelen dichotómiáját támasztja alá. A gyermekkori idill visszaszerzésének reményét az én a költői hanggal való azonosulás által képzeli el. Ez a hang három fejlődési fázison megy keresztül, kezdve a régi hangomnál (mi voz antigua), a bádog s hintőporhangon (voz de hojalata y de talco) keresztül, eljutva a szabadult hangomig (voz mía
libertada). A költő ártatlan, régi hangja a szerelemmel, az igazsággal és a költői teljességgel
azonosult (amikor ajkam nyílt rózsát repegetve [cuando todas las rosas manaban de mi
lengua]), míg a jelenben a költő hangja (voz de hojalata y de talco) már képtelen kifejezni a
szertefoszlott idilli korszakot. A hangjától megfosztott poétának már csak a fájdalom marad:
„nem vagyok felnőtt, se költő, se falevél, vagyok sebzett pulzus” (Yo no soy un hombre, ni un
poeta, ni una hoja, / pero si un pulso herido). Korábban említettem, hogy a valós táj, a konkrét
földrajzi utalások ellenére mégis minden pillanatban a költő lelkének belső tájain járunk. Ebben a versben is megjelenik gyerekkorának fájó momentuma, hisz életrajzából ismerjük,
hogy iskolaéveiben – öccsével, Franciscóval ellentétben – nem tartozott a figyelmet érdemlő

49

Rafael Rodríguez Rapún ihlette. 2012 tavaszán derült csak fény arra, hogy valószínűleg – bár Ian
Gibson továbbra is cáfolja – Juan Ramírez de Lucashoz, a költő utolsó szerelméhez íródtak a versek.
A Lorcánál majd húsz évvel fiatalabb egyetemi hallgató 2010-ben hunyt el és naplójából ismerhetjük
meg a Lorcához fűződő viszonyának részleteit.
Anthoy L. Geist, op. cit. 550.

„

70

tiszatáj

előmenetelű diákok közé: „Sírni akarok, sírni van kedvem, / ahogy az utolsó padban sír a
gyermek.” (Quiero llorar porque me da la gana, / como lloran los niños del último banco) – idézi meg a „szamárpad” fájó granadai emlékét.
A távoli jövőben azonban felsejlik az új, a felszabadult hang (voz libertada) meglelése,
mely hasonlatos lesz a múltbéli, édeni hanghoz. A költő azonosulása a rózsával (rosa), a
gyermekkel (niño) és a fenyővel (abeto) a nemiség feloldódását és ebből adódóan a
homoszexualitásból fakadó szégyenérzet megszűnését is sugallja. Több Lorca-versben –
illetve későbbi színpadi műveiben is – nemcsak a más élőlényekkel való azonosulás50, hanem
a nemek felcserélése51 is előfordul, mely gyakran alkalmazott „álcázási” módszer saját nemükhöz vonzódó művészeknél. „Micsoda öröm a névmásokban élni!” (¡Qué alegría más alta: /
vivir en los pronombres!)52 – írja Pedro Salinas. Ez a rejtőzködés Lorcának azonban egyáltalán
nem öröm, sokkal inkább gyötrelem volt.
Az eredeti kéziratban a Poema doble del Lago Eden Garcilaso de la Vega II. Eklogájából
vett mottóval kezdődik.53 A reneszánsz költő Saliciójától átvett szavak („Nyájunk legel, és lágyan fú a szél.” [Nuestro ganado pace, el viento espira.] egyértelműen a locus amoenus képét
evokálják. A versben Lorca azonban a pásztori idill ironikus ellenpontját teremti meg, az apród-patácskás tehenek bőgésének (mugen las vacas que tienen patitas de paje) groteszk víziójával. Lorca szele nem lágyan fújdogál, hanem „oltalmatlan szálfa-derékra les” (el viento acecha troncos descuidados).
A kötet visszatérő igen expresszív képe az emberi test megcsonkítása. A test feldarabolása, a szemek kitépése („Egy kanállal / kivájta a krokodilok szemét” [con una cuchara / les arrancaba los ojos a los cocodrilos]), a kasztrálás (a körülmetélés rózsája [rosa de la circuncisión]), vagy akár a végtagok letépése („Agyag Jézuska hallgat, vékony keze kicsorbult, / a
tört fa örök élén, letört mind az öt ujja.” [El Cristo de barro se ha partido los dedos / en los filos
eternos de la madera rota.]) a társadalmi elidegenedés, az erőszak, az igazságtalanság, valamint a költő testi és lelki meghasadt állapotának metaforájává válik. Ennek a motívumnak a
legerőteljesebb kibontásával a Zsidó temető című versben találkozunk. A zsidók diszkriminációját és kiszolgáltatottságát csonkított és megkínzott állatok képével („egyetlen galamb-szívvel […] egyetlen fácán-szemmel […] fél galamb” [con un solo corazón de paloma […]
con un solo ojo de faisán […] media paloma]) szemlélteti. A brutalitásban még tovább menve,

50

51

52

53

A közönség című szürrealista drámájában Lorca így ír a klasszikus Rómeó és Júlia alakjáról: „Rómeó
lehet egy madár és Júlia lehet egy kő. Rómeó lehet egy szem só és Júlia lehet egy térkép.” (Federico
García Lorca összes művei, II. kötet, op. cit. 403. András László fordítása.)
A homoszexuális Walt Whitman tiszteletére írt ódában Lorcának egy rossz szava sincs „a fiúra,
akinek lánynév / a párnamonogramja, / se a kamaszra, ki menyasszonynak / öltözik a szekrény
belsejében” (Federico García Lorca összes művei, I. kötet, op. cit. 429–430. Eredetiben: no levanto mi
voz, viejo Walt Whitman, / contra el niño que escribe / nombre de niña en su almohada; / ni contra el
muchacho que se viste de novia / en la oscuridad del ropero. (Federico García Lorca: Poeta en Nueva
York, op. cit. 269.)
Pedro Salinas La voz a ti debida című kötetében megjelent Para vivir no quiero című versből való a
fenti két sor. Salinas szeretőjéhez, a későbbi hispanista amerikai diáklányhoz, Katherine R. Whitmorehoz írta az antológia verseit, az idézet pedig az én (yo) és a te (tú) közötti viszony titkosságára,
valamint a személyes névmások mögötti rejtőzködés lehetőségére utal. A költő felesége, amikor
tudomást szerzett a kapcsolatról, öngyilkosságot kísérelt meg.
A magyar fordításban nem található meg a Garcilaso-idézet.

2015. január

71

„

az öncsonkításig jut el Lorca: „a zsidó, összeszorított szájjal, / csöndben levágta a kezét” (el
judío apretando los ojos / se cortó las manos en silencio).
A csonkított test képei („torzóm körül tüzek zilált zenéje” [mi torso limitado por el fuego];
„nyugtalan homok-derekad” [tu cintura de arena sin sosiego]) a lehetetlen és terméketlen szerelmet szimbolizálják a Gyerekkorod Menontban költeményben. A Karácsony a Hudson folyón
erőteljes nyitóképében pedig rögtön egy lefejezett matróz („elmetélt torkú matróz” [marinero
recién degollado]) jelenik meg. A vers további része is bővelkedik a magányt, az erőszakot és
a sterilitást idéző és a matrózhoz kötődő asszociációkban. A már idézett Predmore54 hívja fel
a figyelmet a homoszexuális szerelem és a matróz párhuzamra, valamint, a vers végén, a költői én azonosulására a lefejezett matrózzal („Ó, én még lüktető, elmetélt torkom!” [¡Oh, cuello
mío recién degollado!]). A szerelem nem csak lehetetlen, hanem egyenesen a csonkító ágenssé alakul át a vers befejezésében: „Ó, szerelem pengeéle, ó könyörtelen pengeél.” (Oh filo de
amor. Oh hiriente filo.) Geist szerint az átvágott nyak (cuello) egyértelműen asszociál a költői
hang (voz poética) elvesztésével. A Tájkép hányó tömeggel versben a végtagok elvesztésével
fejezi ki Lorca ugyanezt az írásképtelenség érzését: „én, karja-szegett költő” (Yo, poeta sin
brazos…). A költői hang elvesztése rögtön a testi impotenciával párosul: „nem ülök már soha
többé szilaj lóra / és nem vágtatok át halántékom sűrű moháján” (sin caballo efusivo que corte
/ los espesos musgos de mis sienes). A Krisztus születése versben a „levágott fejű hang, húrtalan
citerák” (cítaras sin cuerdas y degolladas voces) sorban jelenik meg ugyancsak az írás lehetőségének elvesztéséből adódó költői szorongás. Hasonló képzettársításra ad lehetőséget
A szabály és paradicsom négerek számára költeményben megjelenő, az íráshoz nélkülözhetetlen tinta („a tinta kétségbeesése” [la desesperación de la tinta]), mely azonban a lorcai vízióban elnyelődik, nem hagy nyomot. Ugyancsak az írás és a költészet metonímiájává válik a tinta/tintatartó a kötet több művében, például a Mese és kördal három barátról versben („tintatartók, melyeket levizel a kutya” [los tinteros que orina el perro]), vagy az Óda Harlem királyához című költeményben („A feledést a monokli fölött három csepp tinta jelezte” [El olvido
estaba expresado por tres gotas de tinta sobre el monóculo.]). Érdemes elidőzni egy hasonló
képnél a Séta múltán kötetnyitó alkotásban, ahol egy tintába fulladt lepke (mariposa ahogada
en el tintero) metaforája Az álomtalan város szokatlanul reményteli képében köszön vissza
(„Egy más napon / megéljük majd a gombostűre szúrt pillangók feltámadását” [Otro día /
veremos la resurrección de las mariposas disecadas]). A kiszáradt lepke feltámadása a költészet távoli jövőben történő újjászületése, az új hang meglelésének lehetősége felé tágítja a
kriptikus perspektívát. A lepke-jelkép a kötet leghosszabb és legismertebb versében, a Walt
Whitmanhoz írt ódában megjelenő metonímiával is szép szimbólumhálót alkot. A pillangóval
teli szakállal (tu barba llena de mariposas) elképzelt homoszexuális amerikai költőt részeiben
(fej (szakáll/barba), felsőtest (váll/hombros), láb (comb/muslo) és integritásában (oszlop/columna) jeleníti meg Lorca. Whitman költői és emberi teljessége a többiek részeikkel
(derék/cintura, köldök/ombligo, körülmetélés/rosa de la circuncisión) történő ábrázolása
révén kap még nagyobb hangsúlyt. Whitman egysége és központisága még akkor is megmarad, amikor csak részletében, az előbbi példákhoz hasonló erotikus konnotációval utal rá
Lorca („titkos egyenlítődön izzó mezítelenség” [las llamas de tu Ecuador oculto]), hisz az
egyenlítői metonímia, erotikus töltete mellett, a test tellurikus nagyságát és központiságát
asszociálja.
54

Predmore: op. cit. 90–91. Őt idézi: Geist: op. cit. 557.

„

72

tiszatáj

Az áldozatiság és az önfeláldozás motívuma az előbb említett versben Whitman folyóparton alvó testének keresztrefeszítést idéző pozitúrájában ugyanúgy fellelhető („szakállad sarki
jégre mutat s kezed kitárva” [con la barba hacia el Polo y las manos abiertas]), mint az ivarszervét átszúrta tű55 erőteljes képében. A bibliai párhuzam erősödik a Keresztre feszítésben
([Crucifixión] (mely a magyar Összesben A hold végül megállhatott címet viseli), ahol a hold
gonosz istenségként jelenik meg, fényével kasztrálva a lovakat („gyertyával égette a hold a
csődörök eleven vesszejét” [la luna quemaba con sus bujías el falo de los caballos.]). Korábban
utaltam a New York-i ciklust átszövő, a kötet kohézióját erősítő szimbólumhálóra. Látnunk
kell azonban, hogy ez az egység nem csak a cikluson belül, hanem az egész Lorca-életműben
nyomon követhető. A Cigányrománcok és A költő New Yorkban közti radikális költői hangváltás ellenére egyértelmű, hogy Lorca nem szakított korábbi korszakának szimbólumaival sem.
Az amerikai versekben ugyanúgy megjelennek a korábban már lírájából ismert, meghatározott jelentéssel felruházott jelképek (hold, ló), melyek élete utolsó éveiben írt nagy drámáiban56 szintén visszaköszönnek. Míg a holdat negatív, halálhoz kapcsolódó jelentésekkel ruházza fel a költő, addig a ló erotikus szimbólummá, a férfierőt kifejező képpé válik.

*
Természetesen kimerítő és átfogó elemzést lehetetlenség e kötetről adni egy rövid tanulmány keretein belül, ezért, a mostani kiadás kapcsán, inkább csak néhány összefüggést és
érdekes asszociációt igyekeztem kiemelni Lorca Amerika-víziójának kaotikus világából. A
kézirat kalandos története, hányatott sorsa miatt azonban felvetődhet bennünk a kérdés:
mennyire lehetünk bizonyosak afelől, hogy nem kerülnek-e elő újabb részletek García Lorca
(most teljesnek hitt) művéből. Úgy gondolom – és ezt a Lorca-életrajz olykor-olykor napvilágra kerülő, ismeretlen adalékai is alátámasztják – erre a kérdésre senki nem adhat kategorikus választ. Mindenesetre az biztos, hogy a Galaxia Gutenberg gondozásában most megjelent régi-új Lorca-kötet, alapos és hosszadalmas filológiai munka eredménye, mely egy igazi
kuriózummal ajándékozta meg a Lorca-rajongókat a költő születésének 115. évfordulóján.

55

56

Nem csak a Lorca-versek telítettek ilyen brutális víziókkal, hanem a költő ekkor készült grafikáin is
találkozhatunk levágott végtagokkal vagy vérző nemi szervű alakokkal.
Elég a Vérnász megszemélyesített Hold (Halál) figurájára gondolni, vagy a Bernarda Alba házában a
kaput rugdosó csődör patáinak dübörgésére.

2015. január

73

„

IAN GIBSON

García Lorca és a homoszexuális világ
New York, Kuba
Első lépések a nagyvárosban1
„Depressziósnak és mélabúsnak érzem magam. Hiányzik a szülőföldem és a kis szalonod, ahol
minden nap megfordulok”, írja Lorca a hajóút alatt Carlos Morla Lynchnek. „Nem tudom, miért
indultam el; naponta százszor is megkérdezem magamtól. A kis hajókabin tükrében nézem az
arcom, de nem ismerek magamra. Mintha egy másik Federico lennék.”2 Depressziója és mélabúja, mint tudjuk, leginkább Emilio Aladrén miatt volt. Luis Rosales úgy vélte, hogy amikor
Lorca az Egyesült Államokba utazott, a költő az öngyilkosság szélén állt. Lehetséges.3
Másrészt azonban, megérkezése napjától Lorcát barátok, rajongók és az őt megismerni
vágyók hada vette körül. Egyáltalán nem volt hiánya tehát társaságban. Beköltözött a Columbia Egyetemre, ahova hétszáz spanyol hallgató járt, neve sokuk számára ismerős volt, vagy
ha nem is, hamar megismerték. A tanárok között ott volt Ángel del Río, akivel az évtized elején még Madridban ismerkedett meg, valamint Federico de Onís is. Mindketten nagyon figyelmesek voltak a granadaival. Kis idő múlva a zenész és népdalokban jártas Lorcát nagy
tisztelettel vették körbe és nem sokkal később a költő elfogadta a felkérést, hogy az Amerikák Intézetének (Instituto de las Américas) kórusát vezényelje. Amikor csak lehetősége nyílott rá – és ez sokszor megesett – zongorázott, gitározott, énekelt, történeteket mesélt és
mindig sikert aratott a társaságban. Az újságíró Mildred Adams, aki korábban még Granadában látogatta meg, összejöveteleket rendezett a tiszteletére, hogy befolyásos embereknek

1

2

3

Részlet Ian Gibson: Lorca y el mundo gay (Barcelona: Planeta, 2009.) c. könyvének III. fejezetéből
(199–211.) Az ír származású, angol-spanyol kettős állampolgárságú hispanista, Ian Gibson Federico
García Lorca életrajzának és munkásságának elismert kutatója. Számos monográfiája, tanulmánya
jelent meg a spanyol költő-drámaíróról, közülük a 2009-es Lorca y el mundo gay című könyv volt az
első, mely Lorca műveinek átfogó, homoerotikus olvasatának összefoglalására vállalkozott. Azóta
egyre gyakrabban találkozhatunk hasonló perspektívájú elemzésekkel (Luis Antonio de Villena:
Lecturas homoeróticas de García Lorca; in:
http://cvc.cervantes.es/literatura/lorca_america/lorca_lecturas.htm. Az írás azért is érdekes, mert
szerzője a Gibson könyvből itt közölt részlet fordításában is feltűnik.), azonban a mostani fragmentum-fordításnak több indokát is említhetjük. Egyrészt Gibson könyve III. fejezetének részlete a tanulmányban tárgyalt, Lorca New York-i korszakának érdekes momentumait tárja fel sok irodalmár
és közéleti személyiség alakjának felidézésével. Másrészt az Eden-tó kettős költeményének általam a
költői hang kereséseként aposztrofált olvasata Gibson interpretációjában igen érdekes homoerotikus értelmezést kap. Ez utóbbi aspektus, úgy gondolom, mindenképp színesíti a ’70-es években
megrekedni látszó hazai Lorca-recepciót.
Federico García Lorca: Epistolario completo; szerk.: Andrew A. Anderson és Christopher Maurer,
Madrid: Cátedra, 1997. 613–614. (A továbbiakban EC rövidítéssel.)
Beszélgetés Don Luis Rosalesszel, Madrid, 1985. május 25.

„

74

tiszatáj

mutassa be a költőt. Az apjától kapott havi apanázs, habár nem volt túl nagy, mégis elegendő
volt ahhoz, hogy viszonylagos jólétben éljen. Ennek ellenére depressziós volt, nagyon hiányzott neki Aladrén és szenvedett amiatt, hogy homoszexuális férfiként nem élhetett teljes életet. Ő volt azonban a Cigányrománcok költője és egy rendkívüli képességekkel megáldott művész. „Egy elkényeztetett gyerek”, ahogy barátja Gabriel García Maroto, a Versek könyvének kiadója nevezte, s akivel szintén találkozott New Yorkban.4 Családjának írt levelében arról ír,
hogy milyen előnye van, hogy „híres és ismert ember kezd lenni”, mivel „minden ajtó megnyílik
előtte”.5
A költő új és gazdagító barátságai közül ki kell emelni Ángel Florest, a Hispán-Amerikai
Szövetség (Alianza Hispano Americana) kiadásában megjelenő Alhambra folyóirat főszerkesztőjét. A szövetség feladata volt az Egyesült Államok és a spanyolajkú országok közti kulturális kapcsolatok előmozdítása. A Lorcánál két évvel fiatalabb, T. S. Eliotot fordító Flores
(akkoriban ültette át spanyolra a Puszta országot) az Alhambra augusztusi számában közölte
Lorca két románcának angol fordítását öt fénykép kíséretében. Az egyik fotón Lorca a Granada tartománybeli lanjaróni gyógyfürdőben látható, míg a többi a Dalíval töltött cadaquési pillanatokat örökít meg. Az egyiken Lorca halottnak tetteti magát a festő háza előtti strandon. A
tény, hogy a költő magával vitte ezeket a fényképeket New Yorkba már önmagában is kétségtelenül életrajzi jelentőséggel bír, s az még inkább, hogy azokat publikálni is engedte. Mind
azt bizonyítja, hogy még mindig mennyit jelentett számára a festő, valamint hogy büszke volt
arra a barátságra.

LORCA HALOTTNAK TETTETI MAGÁT, CADAQUÉS, 1925.
(A fénykép Ana María Dalí tulajdona
és a New York-i Alhambra folyóiratban jelent meg, 1929.)

Az Alhambra említett száma egy Lorcáról szóló, festői részletekkel teli cikket is tartalmazott, mely segít megérteni Lorcát New Yorki-i tartózkodásának kezdetén:
A Columbia Egyetem diákjai, a Furnard Hall néger liftkezelője és a telefonközpontos
már mindannyian jól ismerik Federico García Lorca mély meghajlásait, furcsa járásmódját, szökdeléseit, túlzásait és rokonszenvét. Mert a Cigányrománcok költője természetesen nem tud más nyelven írni, vagy kifejezni magát, mint az andalúz spanyol.
Pillanatnyilag csak dalai zenéjével, nevetésével és hadaró beszédmódjával képes
4
5

EC, 632.
Uo. 615.

2015. január

75

„

megértetni magát meglepett és mohó észak amerikai barátai előtt. Olyan, mint egy
koravén kisgyerek, akit bolond tündérek dédelgettek.6
Egy koraérett gyermek, akit bolond tündérek dédelgettek. Bámulatos mondat! Ám a cikk
szerzője, Daniel Solana semmit nem tudhatott arról a folyamatról, mely Lorcában belül zajlott. Még családjának írt leveleiben sem számolt be erről a költő, inkább a New York-i valóságot csodaként tünteti fel, és arról ír, hogy milyen remekül érzi magát. Augusztus második hetében datált egyik ilyen üzenetében beszámol a tőzsdén, „a világ pénzének csillogással teli
előadásán” tett látogatásáról. Lehetetlen kifejezni „a pénz gyötrő és dionüszoszi istenítésében
a liftek, a rohanás, a kiabálások és a hangok végtelen örvényét.” Ezzel szemben „az Egyetemre
visszatérve, mintha egy másik országba kerülnék. Minden nyugalmas.”7 – írja.
Hart Crane és New York homoszexuális világa
Nem tudni, pontosan mikor, de valószínűleg Lorca New Yorkba érkezése után nem sokkal,
Ángel Flores bemutatta neki Brooklynban a költő Hart Crane-t. A szintén homoszexuális poéta nehezen élte meg saját másságát és akkoriban dolgozott A híd című hosszú (és soha be
nem fejezett) költeményén. Azon az estén a granadainál egy évvel fiatalabb Crane egyik híres
összejövetelét rendezte, s amikor Flores és Lorca megérkezett, részeg matrózok vették körül
a költőt. Crane-t rendkívül érdekelte minden, ami spanyol, azonban a nyelvet nem beszélte.
Flores szerint a két költő tört franciául kommunikált. Kíváncsian vette észre, hogy mindketten érdeklődtek a matrózok iránt, majd diszkréten visszavonult. Távozóban Flores még viszszanézett és látta, amint Crane az egyik, Lorca pedig a másik csoport közepén állt.8
Flores értékes visszaemlékezését megerősíti A. L. Rowse angol író, aki a Homosexuals in
History című könyvében felidézi az észak-amerikai költő rendezte estélyeket, ahol sosem hiányzott az alkohol és mindig voltak „rendelkezésre álló” katonák és tengerészek.9
Mint sok más homoszexuálist – óhatatlanul meg kell említeni úgy a Querelle de Brest Genetjét, mint Jean Cocteaut – Lorcát is elvarázsolták a tengerészek, akik gyakran fel is tűnnek
New York-i verseiben és rajzaiban, a szexszel és az alkohollal összekapcsolódva. Egyik ilyen
rajzán egy meglehetősen erős mellszőrzettel ábrázolt férfi tűnik fel, akinek a térdén egy övénél megragadott, jóképű és feminin vonású fiatal matróz ül. A mögöttük lévő balkonról egy
nő kiabál tiltakozva és a karjaival integetve. Nehéz nem emlékezni a Dalok kötet Hímringyó
dala című versére, ahol „Immár reszket a botrány / csíkosan, mint a zebrák háta.”10. Mario
6

7
8

9

10

B. Bussell Thompson és J. K. Walsh: „Un encuentro de Lorca y Hart Crane en Nueva York”, in: Ínsula,
Madrid, 479. szám (1986. október), 1.; D. Solana: „Federico García Lorca”, in: Alhambra, New York, I,
3. szám (1929. augusztus), 24.
EC, 637–638.
B. Bussell Thompson és J. K. Walsh: „Un encuentro…”, op. cit. 1.; M. Adams: García Lorca: Playwright
and Poet, New York: George Braziller, 1977. 122.
A. L. Rowse: Homosexuals in History. A Study of Ambivalence in Society, Literature ant the Arts,
London: Weidenfeld and Nicolson, 1977, 313-316. Spanyol nyelvű kiadása: Homosexuales en la
historia: estudio de la ambivalencia en la sociedad, la literatura y las artes, Barcelona: Planeta, 1981.
Federico García Lorca: Obras completas, Miguel García-Posada kiadása, Barcelona: Galaxia Gutenberg/Círculo de Lectores, I. kötet, 1996. 382. (A továbbiakban OC rövidítéssel.) Magyarul lásd: Eörsi
István fordítása a Lorca-Összesben (Federico García Lorca összes művei, I. kötet, Budapest: Magyar
Helikon, 1967. 273.

„

76

tiszatáj

Hernández sem kérdőjelezi meg: „A New York-i alkotásokon belül azért egyedi ez a kép, mert
néhány tréfás részlete, valamint a szereplők mitizálása ellenére a homoszexuális párt kivételes
és direkt módon ábrázolja.”11

LORCA NEW YORK-I KORSZAKA ALATT KÉSZÜLT, CÍM NÉLKÜLI RAJZ
A kép egyértelmű homoszexuális tartalma szinte magyarázatot sem kíván.
Érdemes megfigyelni az erkélyről tiltakozva integető, felháborodott nőt,
valamint az alkoholra való utalást.

Ángel Sahuquillo szerint A költő New Yorkban kötet központi motívumai a szexuális gátlásokat oldó alkohol, a tengerészek és az „a költői én, mely összehasonlítva magát korábbi énjével, szinte alig ismer magára”.12 Sahuquillo az 1929. december 29-i datálású Tájkép hányó
tömeggel (Alkony Coney Islandon) című költeményre utal, amelyben a „kövér némber” „visszakézből pofozza a halálba a polipokat”. A kövér nő, a „hold ellensége” uralta lidérces környezetben a költői én egy szokatlan vallomást tesz:
A tekintetem az enyém volt, de már nem az enyém,
már meztelenül reszket az alkoholban,
már hihetetlen hajókat búcsúztat
a mólók kökörcsinjeinél.
Védem magam hajnal-nem-járta hullámokból
eredő tekintetemmel,
én, karja-szegett költő, elmerülve
11

12

F. García Lorca: Manuscritos neoyorquinos. Poeta en Nueva York y otras hojas y poemas, Madrid: Tabapress/Fundación Federico García Lorca, 1990, 47.
Ángel Sahuquillo: Federico García Lorca y la cultura de la homosexualidad masculina. Lorca, Dalí, Cernuda, Gil-Albert, Pardos y la voz silenciada del amor homosexual, Alicante: Instituto de Cultura Juan
Gil Albert, 1991, 125. (A továbbiakban Sahuquillo.)

2015. január

77

„

a hányó tömegben,
és nem ülök már soha többé szilaj lóra
és nem vágtatok át halántékom sűrű moháján.13
Sahuquillo véleménye szerint a költemény kifejezi, hogy az alkohol felébresztett az énben
„valamit, vagy láttat vele valami olyat, amitől reszketni kezd”. Majd így folytatja: „Tekintete
már nem az övé, már nem ugyanaz, amit régen ismert és ellenőrzés alatt tartott. A mostani tekintete megszabadult a ráerőszakolt álarcoktól, az álcázástól és a maszkoktól. Egy meztelen
tekintet, mely meztelenségnek feltételezhetően erotikus és egzisztenciális dimenziói vannak.
Egy »hajnal-nem-járta hullámokból eredő« tekintet, vagyis a költő száműzött és titkolt helyeiről származó pillantás.”14
Rendkívül találónak gondolom ezt a megjegyzést. Lorca szeretett inni, szüksége volt olykor-olykor egy kortyra, sőt, amikor sok minden nyomta a vállát, túlzásba is esett. Nem meglepő tehát, hogy New Yorkban, távol Spanyolországtól, szomorúan, habár eltökélten, hogy
szabadon fog élni, az ivásba menekül. Azon sem kell csodálkozni, hogy az alkohol hatásának
köszönhetően olyan tapasztalatokat szerez Lorca, melyek fényében megkérdőjelezi korábbi
előítéleteit.
Nem tudjuk, vajon Lorca és Crane találkoztak-e még. Két évvel később az észak amerikai
öngyilkos lett, Kubából hazatérve, belevetette magát a tengerbe.
Jóllehet Crane házában Lorca kapcsolatba lépett a testi szerelemre kész katonákkal és
tengerészekkel, a tökéletesen gay közeget Harlemben, „a világ legnagyobb néger városában”15 találta meg.
A már Spanyolországban felolvasott, New Yorkról szól előadásában Lorca megemlíti a
Small’s Paradise-t, a kerület akkori egyik leghíresebb dance hallját, melynek „táncoló tömege fekete, nedves és csomós volt, mint egy doboz halikra”. A költő már előkészítette a hallgatóságát arra, hogy megidézze azt a helyet, elmagyarázva, hogy Harlemben „a legbujább megnyilvánulásoknak is olyan ártatlan a hangjuk, hogy a szemlélődő zavarba és vallásos áhítatba esik”. Rögtön
példát is említett: a Small’s Paradiseban látott „egy láthatatlan tűzeső alatt rángatózva vonagló,
meztelen táncosnőt. De amikor mindenki őrjöngve azt hitte már, hogy a nőt megbabonázta a ritmus, én elkaptam egy pillanatot. Abban a pillanatban a szeméből a tartózkodás, a távolságtartás
áradt, és bizonyos volt, hogy abban a pillanatban már nem is volt jelen az őt csodáló amerikaiakból és külföldiekből álló közönség előtt. Az egész Harlem olyan volt, mint ő.”16
A költő azt már nem említi, hogy a Small’s Paradise a leszbikusok és homoszexuálisok legfelkapottabb helye volt New Yorkban. Hasonló lokálok voltak még a közelben a Hobby Horse,
a Tillie’s Kitchen és a Hamilton Lodge. Ez utóbbiban transzvesztiták adtak műsort és George
Chauncey szerint a Hamilton Lodgeban „a két nem közötti különbséget csak sejteni lehetett”.17
13

14
15

16

17

A Gibson által közölt vers forrása: OC, I. kötet, 528.; a fordításé: Federico García Lorca összes…, op.
cit., I. kötet, 387–388. (Orbán Ottó fordítása.)
Sahuquillo, 125.
OC, III. kötet, 166. A fordítás: Federico García Lorca összes…, op. cit., II. kötet, 809. (András László
fordítása.)
Uo. 166–167. A magyar fordítás az előadásnak csak bizonyos részleteit közli. András László fordításának (Federico García Lorca összes…, op. cit., II. kötet, 809.) ezen részeit átvettem, a többi saját fordítás.
George Chauncey, őt idézi: C. Jerez Farrán: Un Lorca desconocido. Análisis de un teatro «irrepresentable», Madrid: Biblioteca Nueva, 2004. 152–153. és 12. jegyzet.

„

78

tiszatáj

Lorca egy Rafael Martínez Nadalnak írt, soha nem publikált levelében részletesen leírja a
harlemi homoszexuális környezetet. 1982-ben Nadal megmutatta a levelet Luis Antonio de
Villena írónak, s az ő visszaemlékezéseinek köszönhetően ismerhetjük az írást. Villena egy
1995-ben megjelent cikkben írta le, hogy a levélben a költő „élénken, minden szemérem nélkül
egy kis néger orgiáról” számolt be. Villena így folytatja: „A levél kiadatlan (és attól tartok az is
marad). A «Federico» aláírás után ez állt: «Ha elolvastad, tépd szét.» A címzett ötven évvel később sem tette meg.”18
Ha 1982-ben, ötven évvel azután, hogy Lorca levelét megkapta, Nadal nem tartotta be a levél megsemmisítésének parancsát, vajon megtette-e ezt később. Nem tudjuk. Mindenesetre figyelemreméltó az utasítás. Egyértelmű, hogy Lorca nem szerette volna, hogy az orgiát pikáns
részletekkel leíró levél idegen kézbe kerüljön, hisz az nagyon kellemetlen lett volna rá nézve.
Lorca valóban bizalmas levelei közül csak nagyon kevés ismert. Martínez Nadal és mások diszkréciója miatt is Luis Antonio de Villena visszaemlékezése tehát felbecsülhetetlenül értékes.
Lorca hamar megértette, hogy a négerek lesznek New York-i tartózkodásának főhősei. El
lehet képzelni, hogy az 1929. augusztus 5-i datálású Óda Harlem királyához milyen örömmel
töltötte el Lorcát, hisz megmutatta, hogy a művészetében már annyira vágyott megújulás, éppen valósággá válik. A néger fejedelem invenciója minden bizonnyal egy zseniális megérzés
volt, a mitikus és reményvesztett, „portás-ruha rabja”, az ezeréves Afrikájából kiszakított, s az
Új Világba áthurcolt és a fehér ember szolgálatába kényszerített rabszolga faj szimbóluma.19
„Jellegzetesen észak amerikai versek, szinte mindegyikben a néger motívummal”, írja szüleinek a költő három nappal később. Hozzáteszi még, hogy a „New Yorkról szóló könyvében”
fognak majd megjelenni.20 Vagyis a nagyvárosba érkezése után hat héttel Lorcának már
megvolt a témája és a nagyszabású terve.
A költő hamar felfedezte a négereket és kifejezte csodálatát irántuk. A spontaneitásukon,
az energiájukon, a zenéjükön és a fesztelen szexualitásukon túl az „ősi lendületű”21 és a „megvesztegethetetlen lelki hátterű”22 négerek a románcok cigányainak szimbolizmusát viszik
majd tovább, de egy sokkal szélesebb kontextusban. Ez alkalommal Dalí és Buñuel már nem
vádolhatták a költőt lokalizmussal.
A családjának küldött levelekből viszont jól kiolvasható, hogy akkoriban mennyire érdeklődött Lorca a színház iránt. A New York-i színházat „csodálatosnak” tartotta és remélte, hogy
nagy hasznára lesz majd a saját „dolgaiban”.23

18

19

20
21
22
23

L. A. de Villena: „Correspondencia. Hombres públicos, cartas privadas”, in: El Mundo, Madrid, 1995.
január 14.; A szerző beszélgetése Luis Antonio de Villenával Madridban, 1997. augusztus 28-án.
OC, I. kötet 518–522. A fordítás: Federico García Lorca összes…, op. cit., I. kötet, 377. (Molnár Imre
fordítása.)
EC, 631.
OC, I. kötet, 526.
OC, III. kötet, 167.
EC, 636.

2015. január

79

„

Eden Mills ama bánatos búvármadara
1929 augusztusának közepe táján, amikor New Yorkban „écijai meleg”24 volt, Lorca („a Madrid-Cádiz távolságban lévő”25) Vermont-ba utazott vonaton. Az Eden-tó partján Philip Cummingsszal, a madridi Residencia de Estudiantesbeli fiatal barátjával és annak családjával töltött el tíz napot.
Cummings tudta, hogy Federico súlyos válságon megy keresztül. Ottléte alatt Lorca egy
magánjellegű papírokat tartalmazó csomagot bízott barátjára és arra kérte, hogy biztos helyen őrizze meg. Philip később el is feledkezett az esetről. 1961-ben találta meg és nyitotta ki
a csomagot, melyben egy ötvenhárom oldalas önéletrajzi kézirat volt. Cummings Daniel
Eisenbergnek elmesélte, hogy „egy keserű és kemény vádirat volt azokkal szemben, akik megpróbáltak végezni vele és a költészetével, illetve megakadályozni azt, hogy híressé váljon. Kissé
zavaros formában támadta azokat, akikbe ő bizalmat fektetet anélkül, hogy azok megérdemelték volna”.26
Az egyetlen név, amit Philip elmondása szerint felismert a Lorcákat vádolók közül, Salvador Dalíé volt. A kézirat végén egy üzenet állt, mely többé-kevésbé a következőket tartalmazta: „Felipe, ha tíz éven belül nem kérem vissza tőled ezeket a lapokat, és ha valami történik velem, az Istenért kérlek, légy oly jó, hogy elégeted őket.” Az elhunyt költőhöz lojális Cummings
megtette, amit a költő kért tőle, és másnap elégette a kéziratot, ám döntését később mélyen
megbánta.27
A dokumentum eltűnése szomorú. Cummings magyarázata azonban alátámasztja, hogy
Lorca az Egyesült Államokba érkezésekor elárulva érezte magát, és véleménye szerint ebben
Dalí volt az egyik vádlott.
Cummings 1986-ban mesélte, hogy Lorca számos levelet írt Eden Mills-i tartózkodása
alatt.28 Ennek ellenére, csak egy hosszú levelét, egy rövid, családjának írt levelezőlapját, egy
kifejezetten nővéréhez szóló feljegyzését és egy Ángel del Ríónak – akit az elkövetkezőkben
meg is látogatott – szánt sürgős üzenetét ismerjük. A családjának írt levélben arról ír szeretteinek, hogy a hely ősi környezete a petróleumlámpa fényeivel a granadai mezőségben lévő
daimuzi birtokukon töltött gyerekkorát idézte fel, és hogy a tóban „egyetlen béka sem brekeg”.29 Ángel del Ríónak arról írt, hogy jóllehet Philip családja nagyon rokonszenves és „kellemesen elbűvölő”, ő mégis elvágyódott. Folyton esett, s a táj ugyan szép volt, de „végtelenül
szomorú”. Az erdők és a tó is „nehezen elviselhető, költői elkeseredés állapotába” merítették,
fuldokolt „az égető emlékeket felidéző ködben és nyugalomban”. Írással töltötte a napjait és
mire leszállt az éj, teljesen kimerült. Ráadásul Eden Mills-ben nem volt alkohol és majd meghalt a konyakért, mely tudta, hogy spanyol barátja nyaralójában vár rá.30

24
25
26

27
28
29
30

OC, III. kötet, 170. (Écija egy Sevilla közelében fekvő városka.)
EC, 640.
Philip Cummings levele Daniel Eisbergnek (1974. október 21.), mely megjelent: D. Eisenberg: Poeta
en Nueva York: historias y problemas de un texto de Lorca, Barcelona–Caracas–México: Ariel, 1976,
181., 155. jegyzet.
Uo.
Beszélgetés Don Philip Cummingsszal, Woodstock, Vermont, 1986. április 4.
EC, 642.
Uo. 642–643.

„

80

tiszatáj

Sok évvel később, a hispanista Daniel Eisberggel beszélgetve Cummings minden szégyenkezés nélkül megemlítette, hogy a költő rövid ott tartózkodása alatt orális szexuális kapcsolatba került Lorcával. Ki tudja.31
Lorca legalább három nagyon bensőséges verset írt Eden Mills-ben: (a dátum nélküli) Az
Eden-tó kettős poémája, az Eleven ég (augusztus 24.) és a Föld és hold (augusztus 28.) című verseket. A három közül az első a legvilágosabban fejezi ki Lorca fájdalmas lelkiállapotát. A már
említett New York-i tanulmányában, melyet visszatérve Spanyolországba sokszor felolvasott,
így magyarázza a vers születését: „Lementem a tóhoz és a víz csendje, és a kakukk… stb., stb. miatt nem tudtam sehol sem ülve maradni, mert minden helyzetben egy római litográfiának éreztem
magam az alábbi felirattal: «Federico hagyta elkalandozni a gondolatait.» De végül Garcilaso egy
csodás sora ragadott ki ebből a képlékeny konokságból. Garcilaso egy verssora: »Nyájunk legel, és
lágyan fú a szél.« És így született meg az Eden Mills-tó kettős költeménye.”32
Az idézetet Garcilaso II. Eklogájából (1146. sor) vette Lorca, abból a részből, amikor Nemoroso épp a végére ér elbeszélésének. A pásztor elmeséli Saliciónak, hogy az öreg és bölcs
Severo hogyan gyógyította ki szerelmi bánatából. Csupa fül barátja az eset minden apró részletét hallani akarja, hiszen hátha az ő bajára is gyógyír lehet a történet. A pillanat és a helyszín is kedvező:
Nyájunk legel, és lágyan fú a szél,
dalol-zenél szerelmes Filoména,
panasz-sóhaja méla, s zörg a lomb:
a szilfán a galamb egyre burukkol,
virág, megannyi bókol a mezőkön,
pettyek a zöldön, mind más színbe pompáz,
a tiszta forrás halkan szól, fecsegve,
édes csevejre minket invitál.33
Az előadásban Lorca nem tér ki arra, hogy vajon magával vitte-e Eden Mills-be Garcilaso
versét, vagy Cummings példányát olvasta, esetleg a jól ismert vers emléke váratlanul, „tudattalan agyi tevékenységként” (ahogy mestere, Rubén Darío mondaná) tört fel memóriájából.
Bárhogy is történt, az irodalmi forrás és a Kettős költemény közötti kapcsolat kétségtelen:
mindkettő a boldogtalan szerelemről és az abból való gyógyulásról szól, mindkettőben megjelenik a locus amoenus, habár Eden Mills esetében a kellemesség nem zárja ki – ahogy Lorca
Ángel del Ríónak mondta – a szomorúságot.
A most következő rövid magyarázatomban az Eden-tó kettős költeményének 1930-as, keletkezési dátumához legközelebbi verziójára (később lesznek módosítások) hivatkozok, úgy,
ahogy Eutimio Martín gondozásában kiadott A költő New Yorkban kötet tartalmazza.34

31
32
33

34

Daniel Eisenberg leve Ángel Sahuquillónak, melyet idéz: Sahuquillo, 127–128.
OC, III. kötet, 171.
Az eredeti Garcilaso részlet: Garcilaso de la Vega: Poesía castellana completa, Madrid: Cátedra, 1990.
98. Imreh András fordítása.
1930-ban Kubában Lorca átadta a géppel írt és kézzel javított eredetit Juan Marinellónak, hogy a
Revista de Avancéban megjelenjen, ahol azonban végül nem közölték. Később, már Spanyolországban
újra átnézte a verset azzal a szándékkal, hogy A költő New Yorkban kötetbe illessze. 1965-ben Marinello facsimile kiadásban adta közre az 1930-as gépelt szöveget Lorca kézzel írt javításaival együtt.

2015. január

81

„

Miért minősíti Lorca kettősnek a versét? Látva a szerelem régi hangjára való hivatkozások halmozását, logikusnak tűnik a következtetés, mely szerint a kifejezés az itt és most megtapasztalt szorongás és a valós, vagy képzelt boldogság közötti különbség visszaadására
szolgál. Ez utóbbi annak a régi aranykornak az emléke, amikor még nem ébredt mássága tudatára, amikor még nem ismerte az érzéki gyötrelmet. Úgy tűnik, a vers első sorai ezt deklarálják:
Régi hangom
a sűrű, keserű nyirkot nem ismerte.
Sejtem: követ már nyaldosva a lábam
zúzódó vizes páfrány-ligetbe.
Jaj, a szerelem régi hangja,
jaj, hangja az igazságnak,
jaj, nyitott oldalam hangja,
mikor ajkam nyílt rózsát repegetve,
s a ló rideg fogazatát a fű még nem ismerte!
Ó, régi hang, mely mindenkinek megvolt,
csakhogy mindenki elfelejtett
a múló óra vállán, egy utolsó kijelentésben,
mások tükreiben, a búcsúbeli célba lövésben!35
Az Eden-tó kettős poémájában eltűnt a távolság a költői én és a Federico García Lorca nevet viselő, pontosan beazonosított, hús-vér polgár között. Egy nagyon személyes fájdalomról
van szó, melyet a sűrű, páfrányban, gombában és mohában gazdag, emberi nyomtól szinte
érintetlen, párás erdőkkel körülvet mély vizű tó nem, hogy enyhített volna, hanem sokkal inkább elmélyített.36 Lorca biztos nem hagyta figyelmen kívül a hely nevének iróniáját, mint
ahogy Derek Harris is utal rá, hisz ez az Éden egyáltalán nem Paradicsom volt a számára.37
Amikor 1986-ban Philip Cummings volt olyan kedves és elvitt [ti. Gibsont] a tóhoz, elmesélte,
hogy Lorca esténként a búvármadár (arról a madárról van szó, melyet az ornitológiában nem
éppen jártas Lorca a New Yorkról szóló előadásában, mint láttuk, kakukknak nevezett) rejtélyes sírását hallotta.
A mű egy későbbi változatában a költő már kihagyta az én és a saját neve közötti egyértelmű azonosságot, feltételezhetően túlzott önéletrajzi jellege miatt. A változtatás figyelemre
méltó:
Sírni akarok nevemet mondogatva
e tónál, rózsa, gyermek és jegenye-fenyőfa,
35

36
37

F. García Lorca: Poeta en Nueva York. Tierra y luna, Eutimio Martín kiadása, Barcelona: Ariel, 1981.
202–203. Mivel a magyar fordítás alapjául a vers egy későbbi kiadása szolgált, a magyar változatban
az első két strófa fordítása található meg Nagy László tolmácsolásában. (Federico García Lorca
összes…, op. cit., I. kötet, 400. Az itt közölt harmadik versszak Imreh András fordítása.
EC, 639.
D. Harris: Federico García Lorca. Poeta en Nueva York, London: Grant & Cutler Ltd./Tamesis Books
Ltd., 1978, 29.

„

82

tiszatáj

kimondani vér-ember-igazságom,
megölni bennem a tréfát, a szó sejtetését örökre.38
Az igazi Federico García Lorca rózsának, gyermeknek és fenyőnek nevezi magát, és az érdeklődő olvasóra bízza a szavak szimbolizmusának a megfejtését. Az olvasó a költői jelenlétet tovább kutathatja a kötet más verseiben, de keresgélhet szótárakban, vagy más szaktekintélyek (például Freud) írásaiban is. Ángel Sahuquillo szerint a rózsa utalhat itt a férfi-tréfálkozás tárgyaként megjelenő, egyfajta női érzékenységre. A gyermek a gyerekkort jellemző
közömbös érzelmi állapotra csatolhat vissza, amikor még normális – és a társadalom által is
elfogadott – az azonos neműek iránti vonzalom. A fenyő – mely az Eden-tó partját népesítette
be – konnotációja pedig hasonlít a Dalok kötet Idill című versében használt jelentéshez:
Azt akartad, mindig azt akartad,
hogy mondjam el titkát a tavasznak.
Úgy hajlok én a titokra,
mint a jegenye-fenyőfa,
melynek ezer ujjacskája
maga ezer útját járja…39
„Az utak ilyen jellegű bősége ellentétben áll Isten szándékával”, fűzi hozzá az említett kutató. Olyan ösvényekről van itt szó, melyre a keresztény házasság hivatott elvezetni, de melyre
önmagában Lorca nem vágyott. A költő a New York-i ciklus egy másik versében, a Kis végtelen költeményben világosan kifejezi lemondását […]:
Aki eltéveszti az utat,
az elérkezik a hóhoz,
és aki elérkezik a hóhoz,
az húsz évszázadon át legelheti a temetők füvét.
Aki eltéveszti az utat,
az elérkezik a nőhöz…40
„Az út jelentése felcserélődött”, összegzi Sahuquillo, ki tudja, talán tudattalan humorral.41
Az Eden-tó kettős poémája egy maradandó seb fájó megállapítása, őszinte tiltakozás az
egyéni szabadságért, és a megszenvedett igazságtalanság ellen. A vers a New York-i versekben máshol is megtalálható rejtélyes Istenre tett utalással zárul:

38

39

40

41

OC, I. kötet, 538. Nagy László fordításában (Federico García Lorca összes…, op. cit., I. kötet, 401.) nem
jelenik meg a rózsa-gyermek-fenyő hármasa, ezért az itt közölt változat második sora saját fordítás,
hogy a gibsoni utalás értelmezhető legyen.
Uo. 401–402. Fordításban: Federico García Lorca összes…, op. cit., I. kötet, 302. (Tellér Gyula fordítása.)
Uo. 578–579. Magyar fordításban: Federico García Lorca összes…, op. cit., I. kötet, 438. (András László
fordítása)
Sahuquillo, 251–252.

2015. január

83

„

Nem, én nem kérdezek, én sóvárgok,
szabadult hangom, immár szolgálj kezemnek.
Spanyolfal-tumultusban a büntetés holdja
s a behamuzott órák aktomnak árnyába vesznek.
Itt állok egyedül, fiacskámmal, a hanggal,
és várakozom, tarajos kis ember,
nem arra, hogy elpiruljak, nem az első hálószoba-örömre –
vértalléromra, amit szintén elvettetek.
Így beszéltem,
így, mikor Szaturnusz megállította a vonatokat,
s a ködben az Álom és Halál keresett engem.
Keresett engem,
ott, ahol apród-patácskás tehenek bőgnek,
s ott, hol haragvó egyensúlyok közt lebeg a testem.42
Mivel magyarázható Szaturnusz ilyen váratlan feltűnése? A rejtélyes képnek számos és
különböző értelmezése létezik. Goyát jól ismerők számára, és Lorca ilyen volt, a név automatikusan a Pradóban őrzött, híres és rémisztő festményt, a Szaturnusz felfalja fiát idézi fel, melyen Uránusz fia, vér festette szájjal és kidülledt szemekkel jelenik meg, amint épp megöli
legifjabb gyermekét. Szaturnusz – vagyis a görögöknél Kronosz – az idő (valamint a mezőgazdaság) istene volt és szokása szerint, attól való félelmében, hogy utódjai kisemmizik őt,
felfalta gyermekeit. Kegyetlensége azonban nem merült ki az ismételt gyermekgyilkosságokban, hanem, mint tudjuk, saját apját is kasztrálta, a tengerbe dobva heréit. Ez utóbbiak habjából született meg Afrodité. Ha egy ilyen kegyetlen istenség, mint Szaturnusz állítja meg
Lorcánál a vonatot, bizonyára nem altruista szándékkal teszi, hanem azért, hogy elkövessen
egy brutális tettet, vagy részt vegyen benne. És valójában ez történik meg a vers utolsó három sorában, ahol a halál (la muerte), a köd (la bruma) és az álom (el sueño) keresik az ént,
hogy elpusztítsák.
A legkisebb kétségünk sem maradhat afelől, hogy ez a kettős költemény Lorca az Eden-tó
partján Cumminsszal töltött tartózkodása alatti, valódi lelkiállapotát tükrözi. Elképzelhetjük,
hogy milyen megkönnyebbülést érezhetett a költő, amikor 1929. augusztus 29-én Philip apja
Burlingtonba vitte és feltette arra a New York-i vonatra, mely Ángel del Río otthonába, az
áhított konyakkortyok házába vitte Lorcát.43
KATONA ESZTER fordítása

42

43

F. García Lorca: Poeta en Nueva York, op. cit. 202-203. Az első és a harmadik szakasz Nagy László fordítása (Federico García Lorca összes…, op. cit., I. kötet, 401.). A második strófa Imreh András fordítása.
D. Eisenberg: „A Chronology of Lorca’s Visit to New York and Cuba”, in: Kentucky Romance Quarterly,
XXIV, 1975. 237-238.

„

84

tiszatáj

KOVÁCS KRISZTINA

„Szegény szentek”, kiátkozott apostolok
PIER PAOLO PASOLINI: KOROM VALLÁSA
A Kalligram kiadó folyamatban lévő vállalkozásai között az egyik legfontosabb sorozat e szöveguniverzum sokrétűsége és a magyar nyelven való elérhetőségének korábbi korlátozottsága miatt a Pasolini-életmű kiadása. A 20. századi olasz irodalom kétségtelenül legizgalmasabb figurájának szépirodalmi tevékenysége válik most láthatóvá, több irányból is tanulságos
aktualitás tapasztalatát tartogatva befogadóinak.
A közelmúltig Pasolini magyar olvasói nem voltak elkényeztetve kötetbe rendezett szövegekkel és tematikus kiadványokkal. A válogatott verseket tartalmazó Egy halott énekei
Parcz Ferenc fordításában 1994-ben jelent meg az Új Mandátum kiadónál, az Osiris kiadó
pedig 2007-ben adta ki az Eretnek empirizmust (Empirismo eretico, 1972), a szépirodalmi, a
költői és a filmnyelvről szóló esszék gyűjteményét. A forgatókönyvek (Máté evangéliuma),
forgatókönyvrészletek (Teoréma), regényrészletek (Tisztátalan cselekedetek), néhány vers, a
filmről szóló esszék valamint az író-költő-filozófus-képzőművész-rendező saját filmjeihez
rendszeresen forgatott helyszínkereső dokumentumfilmjeinek tervezetei és a forgatások
egyéb dokumentumai (pl.: Pasolini levelei Jevgenyij Jevtusenkóhoz; Tervezet egy Szent Pálról
készítendő filmhez) persze rendre megjelentek folyóiratokban (Filmkultúra, Filmvilág, Biciklitolvaj, Életünk, Kalligram, Nagyvilág), a szisztematikus közrebocsátás pillanata azonban
csak a közelmúltban érkezett el.
A kiadó által követett sorrend nem kronologikus, inkább láthatóan hiánypótló, hiszen az
első, 2008-ban kiadott kötetük a két önéletrajzi kisregényt (Amado mio; Tisztátalan cselekedetek – Atti impuri, 1982) tartalmazta, csak ezután következett a szerző első regénye, a megjelenés idején botrányt kavaró Utcakölykök (Ragazzi di vita, 1955) magyar fordítása. Ezt a
Mamma Róma, a Máté evangéliuma és a Médeia szövegét egybefoglaló Forgatókönyvek I. követte. Pasolini második, és talán legjobb regénye, az Egy erőszakos élet (Una vita violenta,
1959) a sorozat negyedik kiadványa, a most napvilágot látott Korom vallása (La religione del
mio tempo, 1961) lírakötet az ötödik könyv a sorban.
Az életműkiadás darabjainak ilyen módon való egymásra épülése, bár a kötetek közrebocsátásának sorrendjét különböző, finanszírozási, sorozatszerkesztői, szerkesztői, fordítói
szempontok motiválhatják, egyelőre világosan és láthatóan rajzol ki egy olyan irányt, amelyben az alkotói életmű legfontosabb természete is reflektálódik. Ez a kiadási koncepció ugyanis határozottan mutatja fel a művész egyik legfontosabb morális és etikai viszonyulását, azt a
zavarba ejtően empatikus tekintetet, amelyet Pasolini a modern Olaszországra vet, mégpedig
úgy, hogy eközben a táj és a történelem, a regionalitás és a népi kultúra összekapcsolódásának szálait is fókuszában tartja.
A Korom vallása első ciklusa (Gazdagság) azt a hangot szólaltatja meg, amelyet a gyűjtemény verseivel nagyjából egy időben születő Utcakölykök és az Egy erőszakos élet elbeszélői

2015. január

85

„

prózában mozgósítanak. Pasolini az évszázados nyomor, a szegénység látványát úgy ékeli a
történelmi tájba, hogy közben a Mediterráneum világirodalmi tradícióit, a verstani formákat
és stílusjegyeket is figyelemmel kíséri, bár azokat szabadon használja fel, e líra felforgató jellegét mégsem a forma „újrahasznosításában” kell keresni. A ciklus első darabja a Pasolini világképét átható archaikus ikonográfia képi vízióit tükrözve Piero della Francesca arezzói
freskó-triptichonjának ekphrasziszát adja. A költő tekintete úgy simít végig a toszkán templom festményein, a Legenda Aurea alakjain, hogy valódi humanista gesztussal médiumnak az
elragadtatott, ám extázisában is eszköztelenül ábrázolt itáliai kisembert választja, aki: „nem
hajt fejet a templomban: mégis/jámbor az ő csodálata a nappali/fény áradatában fürdő alakok iránt, akiket/egy másik fény lehel a térbe.” A vers hőse olyan figura, akinek látásmódját a
népi vallásosság ikonológiája uralja: „Mária. A szegény szemek/azonnal felismerik: de tehetetlenségükben/nem ragyognak fel mítoszok. És nem fedi be őket/az este, mely Arezzo álmos/dombjait perzseli…”1 Az évezredes történelem és kultúra kulisszái között élő, ám saját
egzisztenciális problémáitól abban menedéket nem találó szegények életlehetőségeinek bemutatása áll Pasolini hihetetlenül érzékeny lírájának középpontjában, ezt a figurát a „tájnyelvi és jassznyelvi elemeket narrátori hangjába illesztő” elbeszélő rajzolja hitelessé.2
A Gazdagság-ciklus felütése, della Francesca freskóinak részletező bemutatása azt is jelzi,
hogy az alkotó nemcsak mozgóképre viszi át rendszeresen „az itáliai festészet remekműveiben mozdulatlannak látszó »ikoni« imágót”.3 Pasolini pillantása lírájában, ahogy a rövid- és
nagyjátékfilmjeiben, a szketchekben és a forgatásokat megelőző aprólékos előkészületek
szokásos aktusaként szervesülő helyszínkereső dokumentumfilmekben is a rasszok, az antropológiai és alkati variánsok kavalkádját kutatja. Ez a fiziognómiai jegyekből a térséget, a
sorsokat és a velük összefonódó, a hátterükben álló világhistóriát kiolvasó tekintet a Korom
vallása lírai darabjaiban is végig az arcokon marad. A mediterrán kultúrtáj bemutatása során
az archaikus életvezetési stratégiák változtathatatlanságának tudata sejlik fel, ám az alkotó
felfogásában mindez nem patetikus frázisokban válik észrevehetővé. A sivatagi fény ezer
wattos izzásában feltáruló életek a szóban forgó ciklus második egységének első részében
(Három megszállottság: tanúskodni, szeretni, pénzt keresni) találkoznak: „és a felszántott
hegygerinceket, melyek oly tiszták,/hogy megrepesztik a szaruhártyát, vagy a völgyekben,
melyek/a parányi kikötők fényességét nyitják meg.”4
Duccio Trombadori szerint, aki sommás következtetését éppen a Gazdagság nyitóverse
kapcsán fogalmazza meg: „Pasolini műveiben a táj is az ártatlanság hordozója”.5 A Három
megszállottság képei kétségtelenül e felfogás esszenciális reprezentánsai: „A vallásos, őrült /
öntudat, mely mozdulatlanná merevíti az öntudatlan létezés/ünnepét, a gyermekekét, / arcukon, míg futkosnak, meleg nevetés / a dombok teraszaival szemben, a kiapadt medrekben
/ ezredéves szőlők és kuckók között…”6 A Korom vallása kötet verseinek hősei a hagyomá1

2
3
4
5

6

Pier Paolo Pasolini, Korom vallása, ford.: Csehy Zoltán, Pozsony, Kalligram, 2013, 11–15, 12. [A továbbiakban Pasolini, 2013.]
Szabó Győző, A nyelvész Pasolini, Filmvilág, 1989/2, 39–41, 41.
Dobai Péter, Angyali agresszió, Filmvilág, 1989/2, 11–15, 11.
Pasolini, 2013, 16.
Duccio Trombadori, A valóság és a természet mozija: Pasolini realizmusa, ford.: Horváth Judit, Filmvilág, 1989/2, 56–61, 58.
Pasolini, 2013, 17.

„

86

tiszatáj

nyaiban változatos és sokoldalú, ám sorseseményeiben nagyon is egyforma lehetőségeket
tartogató olasz vidék olyan figurái, akikből az iparosodó nagyvárosba áramló tömeg tagjai
lesznek. A társadalom határhelyzeteiben egzisztáló figurák a római jelenetekben is a paraszti
kultúrát még megidéző nádas, bozótos földhöz közeli szcénáiban bolyonganak, miközben a
„város peremén” emelkedő kalyibák, viskók valamelyikében, a szerencsésebbek a felemelkedés fontos lépcsőjét jelentő, a vidék sivatagából kiemelkedő bérházak egyikében élnek.
Éppen ezért izgalmas látni, hogyan jelenik meg a Pasolini-líra e darabjaiban a velük egykorú próza (Utcakölykök, Egy erőszakos élet) e jellegzetes beállítása. Az a kompozíció, amely
az ezután születő filmeknek is meghatározó jelenetsora: a „csóró” archetípusát középpontba
helyező, a rá jellemzően profán ikonografikus szándékkal elrendezett „freskó” hátterében
megjelenő lakótelep (L.: A csóró – Accattone, 1961; Mamma Roma – 1962; A túró – La ricotta,
1963). A Gazdagság második részében olvasható A nyomorúság emlékei kommentárra nem
szoruló szikársággal vezeti be és teszi központi élménnyé ezt az alkotó életművére annyira
jellemző képet: „Mennyit vitt el az életemből, / hogy évekig komor / munkanélküli voltam, az
ördöngös remény / megtévedt áldozata! Mennyit, hogy / minden áldott reggel rohanjak az
éhes / tolongásba, egy nyomorúságos peremvárosi házból, / egy nyomorúságos, szintén peremvárosi / iskolába: keserves munka,”7
Nico Naldini, a Pasoliniről szóló adekvát és érzékeny életrajzi munka szerzője az író és a
város kapcsolatának kiemelten fontos szerepet szán. Naldini szerint „Róma felfedezésével – a
létét és a művészetét egységes tapasztalattá ötvöző »vehemens életerő« hatására – születik
meg Pasolini új prózája, amely a friuli regényektől elszakadva a római dialektus ezernyi árnyalatában és visszhangjában teljesedik ki”.8 Mindez nemcsak a prózai oeuvre vonatkozásában érvényes megállapítás. A friuli vidék egész kultúrájából, különösen annak nyelvi formáiból és szótárából kinövő Pasolini-líra ugyanúgy új lehetőséget, a szemantikai, szemiotikai és
dialektológiai kifejezés izgalmas feladatát találja meg újabb tárgyában, Rómában. A Gazdagság harmadik egysége, a Róma újbóli költői felbukkanása talán éppen ezért a város deskriptív
bemutatásának ürügyén tobzódik a természetbe oltott nyelv lexémáiban. Eközben a lírai én
az itáliai civilizáció történetének folyamatosságára is rálát, ám a teleologikus végkifejlet helyett inkább a mozdulatlanság örökkévalóságát hangsúlyozza: „Az ásítók fátyla ez, koszos /
ködpára, sápatag erekbe / csavarodva, fellobbanó sávok.” 9
E témafelvetés szálai erősödnek tovább a ciklus negyedik egységének verseiben, közülük
az egyik leghatásosabb szakasz, a Caracalla termái felé a város felfalásának gesztusaival telik
meg. Az éjszakai urbs utcáit motorbiciklik hátán bekebelező fiatal fiúk látványában gyönyörködés a Pasolini-regények (Egy erőszakos élet, Amado Mio) otthonos eleme. A Rómát meghódító modern lovagok a rendezői életművet is markánsan uralják: a próza jellegzetes cselekvéssorának egyik legismertebb vizuális megfelelője a Mamma Rómában Anna Magnani és
Ettore Garofolo motorozása. [Arról nem is beszélve, hogy a filmgyártásban, forgatókönyvírásban Pasolinivel ekkor már szorosan együttműködő Federico Fellini Róma (Roma, 1972)
című opuszának zárójelenetében a motorosok az Egy erőszakos élet vagy a Caracalla termái
felé titánjaihoz hasonlóan válnak „az éjszaka tündöklő uraivá”, akiket a film a várossal való
egyesülés hasonlóan lírai és erotikus aktusa közben ábrázol.] A Caracalla termái… mindemel7
8
9

Pasolini, 2013, 18.
Nico Naldini, Pasolini élete, ford.: Gál Judit, Barna Imre, Európa, Bp., 2010, 163.
Pasolini, 2013, 23.

2015. január

87

„

lett persze a lírai én szociális érzékenységének kiáltványszerű kifejezése is, melyben a költő
az Olaszországot benépesítő etnikumok antropológiai sajátságait szemügyre vevő scriptorrá
válik. Éjszakai utazásainak végpontjában a felemelkedés esélyeként felvillanó, ám be nem teljesülő ígéretként maradó rómaivá válás áll: „és most csirkefogó és mókamester, / immár római gúnymosollyal: még forró / a vörös zsálya, a füge és az olíva illatától…”10
A Gazdagság további darabjai, köztük a negyedik részében olvasható A szex vigasz a nyomorúságban, nem nélkülözik azokat az aktualizáló törekvéseket, amelyekben a kapitalista
társadalmakat kemény kritikával illető Pasolini alkalmi lírikusként is megszólal: „De a világ
szemetében új / világ születik: új törvények születnek, / ahol nincs többé törvény, új becsület
/ születik, ahol becstelenség a becsület…”11 A ciklus ötödik egységének záró képében, A „Róma nyílt város” újabb vetítésében a Roberto Rossellini neorealista cultmovie-ját újranéző elbeszélő a saját életmű reflexióját is végrehajtja, amikor a Rossellini-eposz hősnője, az ekkor
már a Mamma Róma leendő protagonistájaként is elképzelt Anna Magnani gesztusait foglalja
versbe. A költészet nyelvbe vetettségét a filmnyelv egyetemességével felváltó alkotó a két
művészeti ág kifejező erejének, hatásfokának dilemmájával láthatóan nemcsak esszéiben
szembesíti saját magát. A Korom vallása több darabja, köztük ez a vers a Pasolini-féle költői
nyelv kontra filmnyelv belső polémia egyik fázisát is rögzíti: „Immár jelképpé emelkedve
hangzik Magnani üvöltése/az összekuszált hajtincsek alól / a reménytelen körképekben, /
eleven és néma tekintetében/sűríti össze a tragédia lényegét. / És ez az a pont, itt hullik szét
és csonkul meg/a jelen, pontosan itt némul el a költők éneke.”12
A későbbi irodalmár és filmrendező Bernardo Bertoluccihoz, Pasolini költő barátja,
Attilio Bertolucci fiához szóló Egy fiúhoz az olasz történelem közelmúltjának áttekintése során a Pasolini-biográfia főbb állomásait (a fasizmus és a partizánharcok időszakában átélt
casarsai és bolognai ifjúkor jelenetezése) részletezve a fiatalabb generációnak valójában újat
nem tanító öregek portréja. E tendenciáikat a kötet legterjedelmesebb verse, a címadó Korom
vallása úgy folytatja, hogy következtetéseiben a gondolkodó számára olyan fontos eszmék
(„kereszténységgel elegyített marxizmus”13) iránti hit és a bennük való elkerülhetetlen csalódás esszenciája is benne rejlik. A pátoszt kerülni vágyó, a modern Olaszország fényeit és
árnyait mégis felforgató szépségében ábrázoló poéma az életmű magyarul legkorábban olvasható hosszabb lírai produktuma volt. Az 1965-ös, Rába György és Sallay Géza által szerkesztett antológia, a Modern olasz költők Pasolinitől a Garai Gábor által fordított Gramsci
hamvai mellett (Le ceneri di Gramsci) a Korom vallását is közölte, utóbbit Bittei Lajos magyarításában.
Itt érdemes először felhívni a figyelmet a Kalligram jelen kiadását jegyző Csehy Zoltán
olykor szöveghű és pontos, olykor asszociatív és zabolátlanul játékos, ám mindvégig magabiztos stílusérzékről árulkodó műfordításainak minőségére. A Korom vallása esetében Csehy
verziójában a szöveghűség mint a retorikus szándékokat alázattal követő törekvés jut érvényre. A vers két magyar változata közötti különbség persze elsősorban alkati és ízlésbeli:
Bittei ugyancsak plasztikus transzlációja inkább a klasszikus modernség szépségélményének
szókészletével dolgozik, az ő zárlatában a „fu luce morale e resistenza” Pasolini-sorok „erköl10
11
12
13

Pasolini, 2013, 27.
Pasolini, 2013, 29.
Pasolini, 2013, 37.
Szabó László Sándor, Harcos sereg nélkül: Pasolini és az autonómia, Filmvilág, 1989/2, 21–26, 24.

„

88

tiszatáj

csi fény és szilárd ragyogás”-ként születnek meg.14 Eközben Csehy záróképe, a „maga volt az
erkölcsi fény és az ellenállás”15 az eredeti vers felkavaró rezisztenciájához közelebb álló variáció. Az új fordítás készítője, ez a most megjelent kötet műfordításaira összességében is jellemző, tévedhetetlenül észleli, hol van szükség az eredeti retorémák szigorúbb követésére,
hol lehet elemelkedni azoktól. A Korom vallása szociografikus deskripcióval átitatott empátiájának térképzetei érzésem szerint súlyosabban fejeződnek ki Csehy interpretálásában, a
„palazzo” „bérpalotaként” magyarítva például a Pasolini-féle bérház ikonjának erőteljesebb
megjelenítője, mint a korábbi verzió kézenfekvőbb (pl.: „palota-sarok”)16 megoldásai: „Dall’
angolo d’un palazzo, eretti, / appaiono, ma stanchi per la salita, / e scompaiono, per ultimi i
garetti, / all’angolo d’un altro palazzo.”17 „Egy bérpalota sarkánál vettem észre őket, / sudáran jöttek, bár a kaptatón lankadva, / s elillantak, nem látszott porcikányi / sem már belőlük
egy másik bérpalotánál.”18
A kötet második, Megalázva és megsértve című része olyan egybegyűjtött epigrammákat
tartalmaz, amelyek a provokatív politikai líra hagyományában otthonosak. A disztichon formájában így nemcsak az antik tradíciók születnek újjá, az aufklärista hagyomány programszerű zajai is fölerősödnek. A szituációba vetettség, az aktuálpolitikai történésekhez közel
hajolás persze felveti a kérdést, hogy a pillanatnyi kontextus kikopásával mennyire maradnak esztétikai szempontból is értékelhetőek ezek a reflexiók. Pasolini verseiben az etikai viszonyulás ereje olyan erős, hogy e darabok minden, az értelmezést lassító, már elhalványodó,
elfelejtett köztörténeti szituáció ellenére is látványosan lépik át az avulás határát. A katolikus
kritikusokhoz például pimasz szintetizáló következtetéseivel lép ki az alkalmi líra gúnyájából:
„Túl erkölcsös ahhoz, hogy elismerhesse időnként/azt, ami színigaz és azt, hogy akadna remény.”19 A herceghez a támogatókat kereső villoni, shakespeare-i hagyományhoz kapcsolódva beszél a költői nyelv és tapasztalat megteremtéséről: „Hogy költővé válhass, ahhoz tenger
idő kell,/furtonfurt a magány csak, mi segít egyedül.”20
Bár a könyv e nagyobb egysége mélyre merül a kor irodalompolitikai élete és közéleti eseményei ingoványában (pl.: Barbetti Squarottihoz, Cadoresihez, Az Officina szerkesztőihez, Franciaországhoz), nem kell ahhoz feltétlenül felismernünk az Egy pápához portréjában a finoman
szólva is megosztó egyházfőként regnáló, vitatható és máig vitatott második világháborús diplomáciai szerepe vagy a Vatikánt vaskézzel centralizáló autoriter belpolitikája miatt is kritikával illethető XII. Piust, hogy e sorok erejét a kontextustól távolabb kerülve is érezzük: „Míg
pápáskodtál, tömegek nyomorogtak a szennyben, / istálló és ól voltak a lakhelyeik. / Tudtad: a
bűn nem is az, hogy rossz fát tesznek a tűzre, / nem megtenni a jót, az csak a bűn igazán!”21
Az Egy pápához abban is zseniális, hogy az epigramma-konvenció újragondolásában az
ellentétekből kibomló retorika fogásait is „újrakeveri”. A fent s a lent két ellenpontja Róma
14

15
16
17
18
19
20
21

Pier Paolo Pasolini, Korom vallása, ford.: Bittei Lajos, = Modern olasz költők, szerk.: Rába György, Sallay Géza, Magvető, Bp., 1965, 345–355, 355.
Pasolini, 2013, 78.
Pasolini, 1965, 346.j
Pier Paolo Pasolini, La religione del mio tempo, = P. P., Le poesie, Garzanti, Milano, 1975, 213–240, 214.
Pasolini, 2013, 53.
Uo., 85.
Uo., 86.
Pasolini, 2013, 91.

2015. január

89

„

első püspöke és a vele egy időben meghaló, a villamos által halálra szabdalt római utcakölyök
egymásra montírozott képe. A jelenet az Egy erőszakos élet szó szerint is húsbavágó képsorának párhuzama: ott a főhős egyik barátja, Lello féktelen éjszakai rohanása ér véget, megszokott életstílusa bomlik szét a sínek között rátaláló végzetes pillanatban.22 Pasolini antik
formákat nagyvonalúan kezelő költői énje valóban nem retten meg a formák fellazításától,
szép példája ennek az Egy pápához zárlata. A klasszikus epigramma disztichonjainak ritmikája valóban csak nyomokban fedezhető fel a vers utolsó soraiban: „Quanto bene tu potevi
fare! E non l’hai fatto: / non c’è stato un peccatore più grande di te.”23 Csehy magyar változata viszont a magyar hagyomány, köztük elsősorban a felvilágosodás tempójának és ritmikájának (L. Berzsenyi Dániel: Napoleonhoz, 1814) finom allúziója: „Mennyi remek tett áldhatná
nevedet! S bizony, egy sincs. / Bűnös még sosem élt akkora, mint te magad.”24
Pasolini konzekvens világképként szervesülő keresztény marxizmusa, ez az életében minden irányból támadott, perelt, blaszfémiával vádolt viszonyulás az Új epigrammák című rész
vitriolos darabjaiban válik a leginkább észlelhetővé. Ez a brutálisan erős, kemény és ellentmondást nem tűrően szókimondó etikai közelítés nélkülöz minden frusztrációt, amelyet a szekértáborok és az irányzatok elvárásai, a paradigmák tisztelete keltenének. A kiátkozás ódiumát mindig vállaló szellemi függetlenség Magyarországon most különösen unikális magatartásforma,
így számunkra Pasolini mai olvasása legalábbis elgondolkodtató aktualitás. A Hruscsovhoz vagy
A vörös lobogóhoz az Egy pápához irányait folytatva, ám annál sűrítettebben, az antik epigramma kiporciózott csattanóival élve képviseli ezt a nagyon határozott állásfoglalást: „Ó, te vörös
lobogó, aki színedet ismeri épphogy,/nem kíván többé látni, se érezni már.”25
A Megalázva és megsértve-ciklus Pasolini „sokoldalú pedagógiai gyakorlatának” lenyomata:26 a kötet mesteri poémája, A realizmus halála Antonius Caesar holtteste fölött elmondott
beszédének Shakespeare-drámabeli szituációját éleszti fel. A Julius Caesar legismertebb monológjának átirata Carlo Cassolát, az olasz realizmust „meggyilkoló” alkotót, Pasolini számos
szellemi vitapartnereinek egyikét helyezi Brutus szerepébe. A realizmus halála a prózavers
kereteibe illeszti és tágítja ezzel szabadon a shakespeare-i ötödfeles jambust, a gyűjtemény
eredetije és annak magyar változata forma és tartalom tekintetében is a kötet egyik legbravúrosabb pillanata: „nézzetek ide, ő, a Realizmus – az ideológia / teste – szíve, hatalmas
strukturált szíve mélyéig ható döfést / kapott”.27
Pasolini kezében a világirodalmi és költészettörténeti tradíciók könnyed ujjgyakorlatként
tűnnek fel. A nagyon is magabiztos ritmikai tudásról árulkodó „újrahasznosítás” azonban
nem fedi el, hogy a versek írója az irodalom kifejezőerejét mindig a szociális empátia viszonyrendszerében látja. A realizmus halálában például így: „ha én Cassola lennék, és Cassola
Pasolini,/itt most egy olyan Pasolini állna,/aki képes lenne szavaival megragadni benneteket”.28 A kötet nyelvről írt gondolatai az alkotó kimunkált, ugyanakkor permanensen formá22
23
24
25
26

27
28

Pier Palo Pasolini, Egy erőszakos élet, ford.: De Martin Eszter, Kalligram, Pozsony, 2011, 88.
Pier Paolo Pasolini, A un Papa, = P. P., Le poesie, Garzanti, Milano, 1975, 260–261, 261.
Pasolini, 2013, 91.
Pasolini, 2013, 92.
Enzo Golino, Pasolini: Il sogno di una cosa: Pedagogia, Eros, Letteratura dal mito del popolo alla
societá di massa, Bompiani, Milano, 1992, 135–136.
Pasolini, 2013, 102.
Pasolini, 2013, 103.

„

90

tiszatáj

lódó nyelvszemléletének és koncepcióváltásának lenyomatai is. A nyelvről való beszéd problémája, az a paradigmaváltás, amelynek során a korábbi médiumokat felváltó, a tömegkultúrát újrapozícionáló csatornák alapjaiban változtatják meg a szavak jelentését és a művészi kifejezés módjait, az életmű permanens tézise. Ez a felvetés az alkotó esszéinek sokszor felbukkanó, sokat is idézett pillére (L.: az Umberto Ecoval folytatott vita), poétikai manifesztációja azonban még újdonság lehet a Pasolini-lírával most ismerkedő magyar olvasónak.29
A verseskötet harmadik, egyben utolsó nagy egysége, a Faragatlan költészet új árnyalatokat
mutat föl az etikai és morális maximákkal is a nyelvhez forduló költő eszköztárából. A realizmus
halála tendenciáit a Stilisztikai viszony görgeti tovább: a vers tételmondata szerint a nyelvi purizmus nem jelent feltétlenül morális tisztaságot. Az egyszerűségében is provokatív tézisben újfent a politikus költő erőteljes hangját hallhatjuk: „ami megoszt, felemészt, eltorzít és megkülönböztet: / akárcsak a nyelv.”30 Az utolsó rész öt darabja a költői eszköztár legfontosabb problémáit, a nyelv megtalálásának kísérleteit írja le. A Stilisztikai viszony nemcsak az egyház és a
polgárság kritikája. Írója az általa támogatott irodalmi irányzatokat és szerzőket, köztük barátait (Gadda, Moravia) és a kommunista mozgalmakat is figyelmezteti lehetséges hübriszükre, így
olyan módon lesz az antik elbeszélő hagyomány felelevenítője, hogy eközben a nyelv primátusának hangsúlyozásával végig radikálisan modern marad: „a nyelv, a történelem külső/értéke”
lesz. Pasolini – ez a Faragatlan költészet-ciklus verseit olvasva nyilvánvaló –, ahogy Dobai Péter
definiálja, „anarcho-evangelista terrorista”,31 a felhívás jellegű ám mégis elmélyült programszerűség a kötet minden szavából és képéből árad, zuhog az olvasóra.
A Faragatlan költészet verseiben Pasolini tovább fokozza a „heves leszámolást” a világgal,
A naphoz soraiban a lírai szubjektum a szociális érzékenység csúcsára jut. A költő a számára
leginkább otthonos tájakon és fényviszonyok között barangolva a mindenhová behatoló mediterrán napsugarakhoz mint a „nép barátaihoz” és magukhoz a szeméthalmok között élőkhöz intéz ódát. A „náddal és szeméttel teli mezők között” létezőktől a költőt tanultsága választja el, az a körülmény, amely akadályozza, újra és újra megfosztja az igazi poétai szerepben való elmerüléstől. E tézis szerint a poétikum legfelsőbb szintjén az érzékelés teljessége
áll, amely az ösztönösség animalitásával érhető el, mindez a Pasolini-portré ars poeticájának
legszilárdabb pillére. Az „Ellenállás fényeként” megtestesülő Nap a Töredék a halálhoz soraiban már az író számára fontos sivatag terepére juttatja el az elbeszélőt. Ez az a szcéna,
amelyben, ahogy a biográfus Naldini írja, „kopáran szikrázva” világítódik meg „a nádassal,
bozóttal meg mindenféle szeméttel borított part”. A prózában és a filmekben is fontos szereplővé váló deserto értékekként fényesíti meg a térség népének életét és velük együtt a színeikbe, szagukba, életükbe belevesző krónikásukat.32 A naphoz, a Töredék a halálhoz, A düh
és a Lila akác, ahogy Franco Fortini fogalmaz, az ötvenes évek második felének Pasolinilíráját meghatározó autentikus tradíció bizonyítékai, a rímes disztichon és a klasszikus epigramma kisajátításának legmeggyőzőbb pillanatai.33
29
30
31

32

33

Golino, 1992, 135–136.
Pasolini, 2013, 107.
Dobai Péter, Tékozló Romulus: Pasolini és Róma, = D. P., Angyali agresszió: Írások Pier Paolo Pasoliniről és a filmről, Nagyvilág, Bp., 2002, 176–186, 185.
Naldini, 2010, 171; Hasonló következtetésekre jut Szabó György, A neorealizmus és az experimentalizmus között: Pasolini prózájáról című írásában. Filmvilág, 1989/2, 33–39, 36–37
Franco Fortini, Attraverso Pasolini, Einaudi, Torino, 1993, 170–171.

2015. január

91

„

A tökéletes ellentét, amely a tájban játszódó történelem és az annak végéhez játékteret
nyújtó modern terepek kulisszáinak szembeállításával jön létre, a Pasolini-életmű egyik legfontosabb feszültsége. Mindez a különböző helyszínkereső dokumentumfilmekben is tematizálódik (pl.: Jegyzetek egy afrikai Oresztiádához – Appunti per un’ orestiade africana, 1969–
70). A két minőség a legerősebben talán a Disznóól (Porcile, 1968–69) című filmben csap öszsze egymással, a Korom vallásában ez a probléma a Töredék a halálhoz soraiban mutatja meg
markánsan magát. A hiteles leírás, sugallja a narrátor, kizárólag ebben az archaikus, természeti szférában lehetséges, az autentikus kifejezés lehetősége csak itt bukkanhat fel. Ez az „új
természetábrázolás” a történeti táj archaizmusából sarjadó organikus entitás,34 amelyben a
lírikus pillantása az egész mediterrán térségre nyílik. A valamikori Római Birodalom csomópontjait és határvidékeit, az egykori Mare Nostrum kikötőit pásztázva az embertípusok, népek, rasszok kavalkádjában elvesző tekintet simít végig a (terep)tárgyakon:35 „És most… sivatag vagyok, melyet a szél süketté tett,/káprázatos és mocskos afrikai nap, / mely megvilágítja a földet. // Afrika! Egyetlen / lehetőségem…”36
A Korom vallása kötet hűen reprezentálja Pasolini lírájának változatosságát, így az író
magyar életműkiadásának mindenképpen fontos pillanata. Tisztán észlelhető benne az a folyamat, amelyben a beérő lírikus, a korábbi szigorú formakövetést elhagyva a részben a beatköltők (elsősorban Ginsberg) hatását is mutató szabadság frissességével tölti meg költészetét.37 A legfontosabb azonban, hogy ez a gyűjtemény a témáiban is radikális lírai szubjektum
világképébe nyújt bepillantást, egy olyan univerzumba, amely a magyar líra konvencióihoz
képest is nagyon erős, megismerésre érdemes élményeket mutat meg. A szóban forgó kontextus lényegét, a magyar tradícióból nem értelmezhető egyediségét Csehy Zoltán egy közelmúltban megjelent írásában találóan így fogalmazza meg: „Az utcakölykök, illetve a nagyvárosi munkásréteg e szegmensének ábrázolása nálunk, ki tudja, talán a nyugatos hagyomány
örök esztétizáló imperatívusza miatt, talán a szociográfiai ihletettségű széppróza népi orientációja miatt, szinte sosem mentes az ideologizálástól, az anekdotizálástól és valamiféle
»magasirodalmi« megfelelési kényszertől.”38 Ez a megfelelési vágy Pasolini nyelvétől és képeitől teljesen idegen, ezt az atmoszférát a Pasolini-versnek „magyar hangot” és antik formát
egyszerre adó Csehy szép fordításai tökéletesen adják vissza.
A lírikus Pasolinit most felfedező magyar olvasó számára a kiadványt olvasva válhatnak
végképp igazolttá Alberto Moravia barátját búcsúztató szavai: „[I]tt mi most a 20. század legnagyobb olasz költőjét veszítettük el, ne lepjen meg senkit saját tehetetlensége.”39

34
35

36
37
38

39

Golino, 1992, 136.
Giampaolo Borghello, Il simbolo e la passione: Aspetti della linea Pascoli-Pasolini, Mursia, Milano,
1989, 157–158.
Pasolini, 2013, 117.
Szkárosi Endre, Stílust a káosznak: A költő Pasolini pályaíve, Filmvilág, 1989/2, 27–33, 28,
Csehy Zoltán, A kegyetlen tengerfenék 2.: Homotematikus síkok és a nemi ambivalencia mintázatai a
modern és a kortárs költészetben, http://www.muut.hu/?p=2623
Moraviát idézi Dobai Péter: Kereszt nélkül a damaszkuszi úton: Emlékezés Pier Paolo Pasolinira, 1922
Bologna – 1975 Ostia, = D. P., Angyali agresszió, i. m., 8–18, 17–18.

„

92

tiszatáj

SIPOS HÉDI

„Az orosz filozófia Puskinja”1
FARKAS ZOLTÁN: VLAGYIMIR SZOLOVJOV
2012-ben, az Attraktor Könyvkiadó gondozásában jelent meg Farkas Zoltán Vlagyimir Szolovjovról, az első rendszeralkotó orosz bölcselőről szóló könyve. Szolovjov (1853–1900) az
orosz kultúra egyik meghatározó alakja – a kultúráé, mivel hatása a filozófia keretein túl mutat: az egyetemes egységről, keresztény univerzalizmusról, az Isteni Bölcsességről, azaz
Sophiáról, illetve az Istenemberségről vallott tanai, kérdésfelvetései termékenyítőleg hatottak a vallásbölcseletben és az irodalomban egyaránt. Az utána következő nemzedékek vagy
elmélyítették filozófiájának bizonyos aspektusait, vagy polemizáltak vele, de tanításait nem
kerülhették meg.2 Farkas Zoltán könyvének egyik fontos érdeme, hogy sorra veszi Szolovjov
azon alkotásait, melyekben a legkoncentráltabban jelennek meg a filozófus gondolati rendszerének fő vonásai, eszméi, s közben mindvégig hű marad az orosz bölcselő módszeréhez,
ezáltal hitelesen közvetíti azt. Aprólékosan körüljárja a felvetett kérdéseket, elképzeléseket,
tömören bemutatja azok (filozófia)történeti előzményeit, gyökereit, értelmezi, hogyan kerültek be és miként módosultak, milyen új jelentést nyertek Szolovjov rendszerében, majd pedig
(más, részben külföldi Szolovjov-kutatók által is felvetett problémák mentén, azokkal összhangban) kritika alá veti a bölcselő elgondolásait. E kritika egyrészt megvilágítja Szolovjov
kísérletének az orosz filozófiai gondolkodáson belüli egyedülálló voltát és jelentőségét, másrészt azonban rámutat az általa kidolgozott rendszer következetlenségeire, ellentmondásaira
is. A szerző a Szolovjovról szóló szakirodalom mélyreható ismerete révén olyan komplex néző- (avagy kiinduló)ponttal rendelkezik, ami lehetővé teszi a téma sokrétű, sokoldalú megközelítését.
A mű első része Szolovjov életútját követi végig, ami kiegészül a filozófus külső vonásainak, összetett személyiségének leírásával, kiemelvén azon jegyeket, melyek bizonyítják, hogy
a bölcselő elgondolásai saját életében, jellemében is kifejeződést nyertek. Az átlagostól eltérő, a hétköznapokban nehezen kiigazodó, ebből fakadóan kissé esetlen, de szimpatikus, szerethető figura rajzolódik ki, akinek irodalmi tükröződését a vele szoros, mély barátságban álló Dosztojevszkij nem egy regényének főszereplőjében is megtalálhatjuk. A külső, tényszerű
adatok és történések ellenében fontosabbnak, számottevőbbnek tűnnek a belül lezajló, gyakran misztikummal áthatott események, fordulatok. Ilyen az „Örök Kedvessel” történő három
találkozás, amely egyrészt meghatározta a bölcselő sophiológiai elképzeléseit, másrészt pedig bizonyságul szolgált arra, hogy az intuíció, az ihletett állapot révén lehetséges a Sophiával
1

2

„…Szolovjov volt az első eredeti orosz filozófus, miként az első orosz, nemzeti költő Puskin volt.” – L.
M. Lopatyin. Lásd: Farkas Zoltán: Vlagyimir Szolovjov. Az első rendszeralkotó orosz bölcselő. Máriabesnyő, Attraktor Kiadó, 2012. 75.
Az orosz vallásbölcselet virágkora. Tolsztojtól Bergyajevig.; válogatta: Török Endre. Budapest – Piliscsaba, Vigilia Kiadó, 1999. 9., 12..

2015. január

93

„

való személyes találkozás, kapcsolat. A misztikus elragadtatottság élménye a filozófus utolsó
éveiben is jelen volt, ám ekkor már nem Sophia, hanem az ördög „látogatta meg”, aminek hatására a filozófiájában hiányként értelmezett rosszal már mint önálló lényeggel, tartalommal
bíróval kellett számolnia. Szolovjovot többen „kétlakinak” tekintették, aki nemcsak az evilágiba, hanem az „ezen túli szférába” is bejáratos – ebből eredeztethető az egyoldalúságot elvető univerzális, organikus látásmódja, az ellentétesnek tűnő elemek kibékítésének igénye.
Mindez saját szellemi útkeresésében is realizálódik, hisz a már gyermekként a Szentek életét
tanulmányozó Szolovjov lázadó korszakában a materializmus, pozitivizmus befolyása alatt
megkérdőjelezi a vallási igazságokat, majd a megnyugvó ifjú az egyetem történet-filológiai,
majd természettudományi karán át végül eljut a filozófiáig, teológiáig. Az orosz gondolkodó
maga is hosszú, fordulatokban gazdag utat járt be teoretikus bölcseletének kialakításáig, így
az egymással szembenálló eszmék áthatotta időszakokat is megélt Szolovjov saját példájával
volt képes alátámasztani, hogy a szintézis megteremtése, az organikus gondolkodás igenis
lehetséges.
A magát a filozófust bemutató fejezet után a Szolovjov által létrehozott bölcseleti rendszer ismertetése következik. Szolovjov munkásságában három korszakot szokás megkülönböztetni: a felkészülés időszakát (teozófikus), az utópikus szakaszt (teokratikus), valamint a
záró periódust (teokráciából való kiábrándulás). Farkas Zoltán ezen korszakokhoz egy-egy
művet rendel hozzá, melyek segítségével felvázolja, magyarázza Szolovjov elgondolásait. E
korszakokra (fejezetekre) bontott életműhöz azonban hozzárendeli a mindenegység elvét is,
s próbálja láttatni, hogy ezen alkotói időszakok szervesen nem különülnek el egymástól;
egyetlen egységes gondolatmenetet képeznek. Mindezt megelőzi egy, a modern orosz bölcselet kialakulásának feltételeiről, körülményeiről szóló rövid, átfogó filozófiai kitekintés, amely
elhelyezi Szolovjovot kora gondolkodóinak közegében. Farkas Zoltán így rámutat arra, hogy
milyen gyökerekből táplálkozik a filozófus gondolati rendszere, ami elengedhetetlen ahhoz,
hogy megértsük: hogyan és mennyiben haladta meg az őt megelőző mind orosz, mind „nyugati” bölcselők elgondolásait. Másrészt azt is megvilágítja, milyen hatalmas tudásanyaggal
rendelkezett Szolovjov, s mekkora feladatot vállalt magára, amikor szerteágazó ismereteit
rendszerében közös alapra kívánta helyezni, s egyetlen cél megvalósításának szolgálatába
kívánta állítani.
A XIX. század eleje különösen fontos az orosz filozófia fejlődésének szempontjából. Nagy
Péter reformjai, majd Oroszország nagyhatalmi pozícióba kerülése ráirányították a figyelmet
az ország jövőjének kérdésére, aminek megválaszolásához tisztázni kellett az orosz nemzeti
tudat mibenlétét, Oroszország és a Nyugat viszonyát. Az orosz bölcselet néhány évtized alatt
számos nyugati irányzattal gazdagodott, de már viszonylag korán felmerült az eredetiség
igénye. Mind szükségesebbé vált az egyes gondolatok szisztematikus rendezése, amit a gyakorlatban elsőként Szolovjov vitt véghez, hisz az ő rendszerét megelőzően a fontos kérdéseket különféle (s kevéssé egységes) filozófiai körök, irodalomkritikusok, publicisták, írók tárgyalták.3 Az 1848-as forradalmi hullám azonban az értelmiségi körök feloszlatását, a filozófiai tanszékek bezárását, a cenzúra megerősödését eredményezte, aminek hatására az orosz
bölcselet új színterévé jó időre az irodalom vált.
Ezt követően Farkas Zoltán az orosz vallásbölcselet történetét ismerteti, amit elengedhetetlennek tart, mivel Szolovjov a teológiát és a filozófiát egymás függvényében tanulmányoz3

P. P. Aprisko: Az orosz filozófia története. Budapest, Osiris Kiadó, 2007. 155–156.

„

94

tiszatáj

ta. A teológiai akadémiákon a XIX. század elején megindult a teológiai hagyomány filozófiai
alapú értelmezése, s igyekeztek a Nyugat filozófiai gondolkodását is tanulmányozni, ezáltal
közös nevezőre hozni az isteni kinyilatkoztatást és a racionalizmust. A századfordulón az isteni-emberi szféra közelítésére, szintézisére tett kísérletek során olyan csoportosulások jöttek létre, mint pl. az istenkeresők (Merezskovszkij, Bergyajev, Rozanov), istenépítők
(Lunacsarszkij, Gorkij) mozgalma, illetve a Szolovjov előadásai alapján meggyökerező Istenemberség koncepciója.
A könyvben a történeti áttekintés, a korszellem megidézése után az egyes gondolkodók,
filozófusok számbavétele következik, akik az orosz bölcselő elődeinek tekinthetők. E hatástörténet két részre oszlik: először az egyetemes, majd az orosz gondolkodástörténet
szolovjovi rendszerben történő megjelenését taglalja a szerző, s próbálja tisztázni, hogy nem
az elődök gondolatainak puszta átvételéről, beemeléséről van szó, hanem az azok kritikai felülvizsgálatát követő új rendszerbe való rendezéséről, melyben az elemek nem csak új helyet,
megvilágítást, de a másik elemmel való kölcsönös, szerves kapcsolat révén új jelentést és jelentőséget is nyernek.
Szolovjovra a filozófia egyetemes történetének képviselői közül olyan gondolkodók, illetve irányzatok hatottak, mint Platón, a plotinizmus, a patrisztika, a teozófikus-gnosztikuskabbalista irodalom, a nyugati racionalista bölcselet (Descartes, Spinoza), a klasszikus német
filozófia (Kant, Schelling, Hegel), Comte pozitivizmusa, valamint Schopenhauer és Hartmann,
de reflektált Nietzsche filozófiai elképzeléseire is. Ami az orosz hatástörténetet illeti, úgy elmondható, hogy az már a családjában, Szkovoroda által kezdetét veszi (aki anyai ágon rokona volt), majd az ún. „hatvanasok nemzedékével” folytatódik (Herzen, nihilisták). Első filozófiai korszakában a szlavofil tanok befolyása érződik, de a nyugatos irányzat felé közeledő
Csaadajev is hatott rá. Szintén meghatározónak tekinthető Dosztojevszkijjel kötött barátsága.
Egy ideig Fjodorovval is egyetértett, míg rá nem jött, hogy a „közös ügy filozófiája” nem vallási, hanem tudományos alapokon nyugszik. Egyetemi, teológiai professzorai közül a
Jurkeviccsel és Kudrjavcev-Platonovval való kapcsolata jelentős.
A harmadik fejezet azt a szellemi ívet mutatja be Szolovjov életében, melynek kezdőpontját a nyugati filozófia áttekintése jelentette (A nyugati filozófia válsága c., 1874-es magiszteri
dolgozatát is ennek a témának szentelte), s amit a La Sophia (1875–76) megírása követett –
az első olyan műé, ami már nem a bölcseleti rendszerek kritikáját adja, hanem Szolovjov önálló, az egyetemes egyházra vonatkozó nézeteit fejti ki. Ezen elgondolása az Előadások az Istenemberségről c. munkájában teokratikus utópiává teljesedik.
Farkas Zoltán először a szolovjovi rendszer kiindulópontjait, alapvető koncepcióit vázolja
fel. Szolovjov a filozófia feladatát abban látta, hogy a nyugati filozófia válságát meghaladva,
valamint az elmélet-gyakorlat, tudás-cselekvés, gondolat-valóság közötti összhangot megteremtve egy új, egyetemes szintézist hozzon létre, mely elvezet a teljes tudáshoz. Gyakorlati
idealizmusa értelmében a világ átformálását nem egyszerűen elméleti síkon kezelte, hanem
annak tényleges realizálását tűzte ki célul. Komplex, organikus szemléletének alapja a mindenegységről, azaz a jó, az igaz és a szép harmonikus kapcsolatáról, a vallás, a tudomány és a
művészet szerves egységéről szóló tan volt; abszolút vonatkoztatási pontnak csakis a létezővel kialakított belső egységet, a konkrét mindenegy-et ismerte el. Szorgalmazta a görög egységszemlélet krisztianizált változatához való visszatérést, minek következtében magát az
Abszolútumot is kettősnek tüntette fel, mely egyrészt mint Szellem (az abszolút egység elve),

2015. január

95

„

másrészt pedig mint anyag (sokféle lét, formák) nyilvánul meg – tehát az anyag is az abszolút
elv részévé válik filozófiájában.
Ezt követően a szerző igyekszik átfogó képet adni a Szolovjov rendszerében központi
szerepet játszó Sophiáról, ami egyrészt elengedhetetlen a bölcselő későbbi gondolatainak
megértéséhez, másrészt viszont igen nehéz feladat is, mivel a Sophia-tant maga Szolovjov
sem dolgozta ki, tisztázta kellően; filozófiájában Sophia több aspektusban jelenik meg: ő az
Isteni Bölcsesség, az Örök Nőiség; egyesítő akarat, egyetemes erő, mely mindent átjár; Világlélek. Közvetítő az emberiség és Isten (az Abszolútum) között, biztosítja a transzcendens és
az anyagi világ kapcsolatát. Szolovjov tételezte, hogy a tapasztalati valóság ugyanazon elemekből épül fel, amelyek az Abszolútumban örök idők óta benne foglaltatnak, a két világ közötti alapvető különbség ezen elemek elrendeződésében van – az ember feladata tehát az,
hogy az eredeti, tökéletes létrendhez közelítsen, s végül visszaállítsa az egységet. A világfolyamat céljának is az univerzális-individuális közötti egység helyreállítását teszi meg, melynek elérése egyedül az embernek adatott meg. A Sok és az Egy között egyrészt Sophia biztosítja a kapcsolatot, másrészt pedig az Istenemberség eszméje, mely szerint Isten és ember
társak a teremtésben, mivel az ember nélkül Isten sem teljesedhet ki. Farkas Zoltán úgy látja,
a bölcselő egyik legnagyobb érdeme, hogy az Isten-ember közötti bensőséges, szinte egyenrangú viszony ilyetén elképzelésével az emberi öntudat olyan, egészséges alapját teremtette
meg, mely számára is biztosította azt az optimizmust, mely (a feltételezésekkel ellentétben)
élete végéig jellemző volt rá.
Ezután az 1878–81 közötti időszakot meghatározó, Szolovjov Istenemberségről szóló elgondolásainak bemutatása következik, melyet a filozófus egy előadás-sorozat keretein belül
fejtett ki, ezzel is kifejezvén a filozófia életszerűvé, gyakorlativá tételére való törekvését, mivel hallgatóságát a kérdésfelvetés, a szellemi tapasztalás révén cselekvésre kívánta ösztönözni. A nyomtatásban is megjelent mű, az Előadások az Istenemberségről a szlavofil örökség
summázata s egyben meghaladása is. Benne foglaltatik ugyan a Kelet („embertelen Isten”) és
Nyugat („istentelen ember”) kettősségének problémája, de Szolovjov kiáll a Nyugat értékei
mellett, ugyanakkor a Kelet hibáit is kidomborítja. A kettő közti közvetítőnek a Szlávságot,
azon belül is az orosz népet jelöli meg mint „harmadik erőt” (mely szintén a szlavofil nézetekből fakadó, Oroszország messianisztikus rendeltetésére vonatkozó koncepció), ám hangsúlyozza: ahhoz, hogy az orosz nép véghez tudja vinni feladatát, legelső sorban is maguknak
az embereknek kell átalakulniuk, emellett a Nyugattal való összefogást is elengedhetetlennek
tartja. Az Istenemberség fogalmát Szolovjov használja először filozófiai terminusként, s a következőképp definiálja: „Isten, aki felveszi az emberi természetet”.4 Ennek első realizálódása
Jézus Krisztus, ám ha az ember képes megújulni, az isteni akaratot (azaz a szeretetet) belső
törvényként érvényesíteni magában, akkor már a földi lét keretein belül megvalósíthatja Isten országát. Ezen elgondolás szorosan összefügg Szolovjov történelemszemléletével, mivel a
történelmi folyamat lényegét, célját is az Isten-ember közötti egység visszaállításában látja,
amelyre egyedül az ember képes. Az Istenemberségről szóló tana az 1880-as években teljesedik ki a szabad teokrácia (egyház, állam, gazdaság egyesítése) utópiájává, melyben az az
elgondolás dominál, hogy az ember tökéletesedése elvezet az Egyetemes Egyház kialakulásához, mely felszámolja az államiságot azáltal, hogy magába vonja az államot, gyakorlatilag
4

Farkas Zoltán: Vlagyimir Szolovjov. Az első rendszeralkotó orosz bölcselő. Máriabesnyő, Attraktor
Kiadó, 2012. 214.

„

96

tiszatáj

szervesen egyesül vele. Szolovjov a kor történelmi realitásaival szembesülve azonban lassan
elidegenül attól, hogy Isten országának közeli eljövetelében bízzon; az 1891-es éhínség hatására végképp kiábrándul teokratikus utópiájából. Optimizmusa mégsem tűnik el, hisz nem
végleg számol le az Istenemberség, valamint Isten országa megvalósításának lehetőségével
és lehetségességével, csupán más dimenzióba, a történelmi kereteken túlra teszi át ezek realizálódásának terét és idejét.
A következő két, rövidebb fejezetben Szolovjov organikus etikáját, valamint esztétikáját,
költészetét és szerelemfilozófiáját mutatja be a szerző. Erkölcsbölcseletét Az elvont elvek kritikája (1877–80) c. művében kezdte el kifejteni, ám morálfilozófiai nézetei az ezt követő évek
során jelentős változáson mentek keresztül, melyet A jó igazolása (1897) c. munkájában foglal össze. Szolovjov kiállt az etika autonóm volta mellett. Az erkölcs alappilléreinek a szégyen,
a sajnálat és a tisztelet érzését tette meg; a szégyen az ember anyagi jellegéből fakad, s arra
ösztönöz, hogy a materiálistól valamilyen magasabb létrend felé törekedjünk; a sajnálatnak,
részvétnek az emberek közti kapcsolatokban, ezáltal a társadalmi életben van fontos szerepe, míg a tisztelet a vallásos érzést előlegezi meg. Szolovjov elvetette mind a tolsztoji elvont
moralitást, mind a nietzschei immoralitást – ezeket „elvont elveknek” tartotta.
Esztétikai meglátásai is a mindenegység elvére épülnek, melynek értelmében a szépség,
valamint az alkotó tevékenység (a művészet) rendeltetése is abban áll, hogy közvetítsen az
isteni és a természeti, emberi szféra között, ezáltal újrateremtve az Abszolútum egységét. Az
ember a jó és a szeretet (igazság) révén csak a maga világát tudja újjáalakítani, de a teljes
egységhez a természet, az anyag átszellemítése is elengedhetetlen – ez válik a szépség feladatává. Ennek előtte csak Csernisevszkij írt átfogóan az esztétikáról, s Szolovjov művészetről, illetve szépről vallott nézetei mentén megindult a XIX–XX. század fordulóját meghatározó irodalmi irányzat, a szimbolizmus kialakulása, melynek második, ifjabb nemzedéke (Vjacs. Ivanov, A. Belij, A. Blok) tanítómesterének tekintette a filozófust.
Az orosz bölcselő A szeretet értelme (1892–94) c. művében fejti ki a szeretet, illetve a szerelem egységesítő, organizáló erejére vonatkozó nézeteit, s beemeli Erószt az orosz gondolkodásba. A szerelemben olyan erőt lát, mely segítségével az ember (részben) képes közömbösíteni az egoizmust, mivel a szerelemben a másikat szellemiként és anyagiként egyaránt
szereti, ezáltal megszűnik e kettő széttagoltsága. S mivel a tökéletes egységben feloldódik a
halál, így az igaz szellemi szerelem az üdvözülés feltételévé is válik egyben.
Szolovjov gondolatrendszerének bemutatását a filozófus utolsó nagy, Az Antikrisztus története. Három beszélgetés a háborúról, a haladásról és a történelem végéről (1900) c. művének részletes tárgyalásával zárja a szerző. A fejezet a Három beszélgetés keletkezésének bemutatásán, felépítésének elemzésén, értelmezésén túl az Antikrisztus-motívum európai gondolatkörben való megjelenéseit, valamint a Szolovjov és Dosztojevszkij Antikrisztus-ábrázolásában való hasonlóságokat és eltéréseket is taglalja.
Az orosz bölcselő e harmadik korszakát illetően többen (főleg kortársai közül) úgy vélték,
hogy gyökeresen megváltozott Szolovjov nézőpontja: kiábrándult a világból, eltűnt optimizmusa, s teokratikus utópiája borúlátó, világvégére vonatkozó prognózisoknak adta át a helyét. Farkas Zoltán mindvégig egységes egészként kezeli a szolovjovi életművet, s már a korábbi fejezetekben is megjelöli azokat a kisebb-nagyobb változásokat, melyek megalapozták
az Antikrisztusról szóló elbeszélést, bizonyítva ezzel is az orosz bölcselő világnézetének koherens voltát.

2015. január

97

„

Szolovjov elgondolásainak lényege, optimizmusa, az emberbe vetett bizalma és hite töretlen maradt; egyetlen jelentős, elemi változásról lehet csak beszélni: utolsó egyiptomi útját
követően (amikor „találkozott” az ördöggel) felülbírálta a rosszról alkotott fogalmát, s azzal
most már mint reális, valóságos erővel számolt, mely a létben három (individuális, társadalmi, fizikai) szinten jelentkezik. Ez a fordulat azonban csak fokozta a rossz elleni harc követelményét, hisz a történelem végcéljának továbbra is Isten és ember egyesülését, az Egyetemes Egyháznak, Isten országának megvalósulását tekintette. Belátta azonban, hogy mindez
csak a történelem keretein túl valósítható meg, előfeltétele pedig a rossz végső kiteljesedése.
A rosszat nem kiiktatni akarta, épp ellenkezőleg: mint mindennek, a rossznak is meghatározó
szerepet és jelentőséget tulajdonított. Optimizmusra vall az is, hogy a rosszat felismerhetőnek tartotta, ami által a legyőzése is lehetségessé válik. Történetében az Antikrisztus a jó emberi ellenfeleként jelenik meg, akiben a rossz saját, tudatos választásának az eredménye.
Nem agresszív zsarnok, épp ellenkezőleg: a békét hirdeti, vezetése alatt létrejön az Egyesült
Európai Államok, végül a vallási felekezetek is egyesülnek – ám mindez a belső hit, a jó hiányában történik. Az Antikrisztust szépnek, erősnek festi meg Szolovjov, amellyel Nietzsche
emberfeletti emberére utal, ám olvasatában a tolsztojánizmus is antikrisztusi jelleget képvisel. Szolovjov elbeszélésében az Antikrisztus diadalát végül bukása követi, ami a történelmi
kor beteljesedését, egyúttal végét jelenti. Azonban korántsem az emberiség katasztrófájáról
van szó, hisz a rossz bukását Jézus második eljövetele, az Égi Egyház győzelme követi – ám az
ebben megmutatkozó távlatokat Szolovjov korán bekövetkező halála miatt már nem tudta kifejteni.
Farkas Zoltán könyve több szempontból is kulcsot jelent a szolovjovi filozófia megértéséhez, befogadásához, mivel mind tartalmában, mind struktúrájában, felépítésében párbeszédben áll azzal, amit az orosz filozófus képviselt. Elmondható róla, hogy olyan organikus egész,
melyben a részek (és részletek) szorosan kapcsolódnak egymáshoz, egyik a másik nélkül
nem, vagy csak nehezen értelmezhető. A mű letisztultan tárja fel a bölcselő néha zavarosnak
ható gondolatmenetét, igyekszik következetesen használni a filozófus fogalmait, mindig jelezvén, ha adott terminus jelentésében változás lépett fel az idők során. Ezáltal jó és biztos
alapot nyújt ahhoz, hogy megértsük mind Szolovjov, mind az őt követő filozófiai, vallásbölcseleti, illetve (az orosz ezüstkor) irodalmi elgondolásait, melyek a bölcselő alapvető tételeiből indultak ki, azokat gondolták, fejlesztették tovább. Emellett arra is rámutat, hogy
Szolovjov nemcsak az orosz, hanem az egyetemes kultúra, s nem is csak a múlt, hanem a jelen problémafelvetéseinek, kérdéseinek szempontjából is jelentős, mivel olyan aktuális problémákra, kérdésekre irányítja rá a figyelmet, mint az ökomenizmus vagy a koevolúciós stratégia kidolgozása.

mérlegen

GOROVE ESZTER

Kivonulás és visszatérés
SZILASI LÁSZLÓ: A HARMADIK HÍD

Magvető Kiadó
Budapest, 2014
352 oldal, 3490 Ft

A hajléktalanná válás története, egy hajléktalan csoport túlélési technikái Szegeden, a Tisza minden mocskot szállító
áradata, A harmadik híd. Szilasi László második regényét a
hajléktalanság köré építi, ám annak ellenére, hogy a szöveg
cselekményét és szerkezetét egy hajléktalan csoport napi rutinja, s ezen keresztül egy év bemutatása, szolgáltatja, többről van itt szó, mint a lecsúszás kérdéseiről, vagy az utcai élet
nehézségeiről.
A harmadik híd kerettörténete egy harminc éves érettségi
találkozó, ahol a már „gömbbé hízott” asszonyok és a kitartóan inni tudó férfiak között két évfolyamtárs beszélgetését
követhetjük nyomon. Novsztászky Ferenc meséli el válása,
Kanadából való hazatérése és hajléktalansága történetét, valamint a szintén hajléktalanként élő közös barát, Foghorn Péter halálának okait és körülményeit Sugár Dénesnek. Novsztávszky elbeszélése főként arról a nyolc tagú szegedi hajléktalan csoportról szól, melynek ő is tagja lett egy évre, s
amelynek vezetője Foghorn – utcai nevén Robot – volt egészen öngyilkosságáig. Robot, személyes tragédiáján kívül,
azért válik nagyon fontos szereplővé a többi hajléktalan életében, mert – ahogy azt a neve is elárulja – ő az, aki rendszert
ad az életüknek. Ő alakította ki és tartja kézben a napirendet,
ugyanis a ferenceseknél elköltött reggelitől kezdve a máltaiak vacsorájáig a napszaknak megfelelően a csoporttal különböző állomásokat járnak be. Ez a rendszer az, ami strukturálja valamiképpen az időt, ami valamennyi tartást ad a nyolc
hajléktalannak, ami miatt még úgy tűnhet, hogy az utcai életnek is lehet a városiak életéhez hasonló ritmusa.
Robot összetartó ereje tehát az utcán való életben maradás kulcsaként tűnik fel, ott, ahol már senkinek nem számít
az eredeti neve, mindenki elvesztett valamit, családot, feleséget, vagy biztos állást, pozíciót. A Márs, Engelsz, Fondü és
Droll néni néven megismert szereplők a középkorú és idősebb tagjai a csoportnak, a két hajdani állami gondozott Angyal, a cigányfiú, és Anna képviselik a fiatalokat, e két korosz-

2015. január

99

„

tály közt található az ötvenes éveikhez közel járó Robot és Noszta. A viszonylag jól működő
életritmust Robot szerelmének, Annának, halála számolja fel, akit szeretője, Barták Gábor,
gyilkol meg. Robot e vesztéség után, ahogy Noszta narratívájából kiderül, nem tehetett mást,
minthogy a harmadik hídról beleölje magát a Tiszába. Ezek után pedig a csoport széthullik,
ám Nosztávszky elbeszélése szerint egyedül ő maga tudja otthagyni a hajléktalan életmódot,
miután kórházba kerülését követően édesapja rátalál.
A regény ekképpen egy társadalmi lecsúszás és az újbóli felemelkedés történetét mondja
el, miközben az utcai életet a lehető legreálisabban igyekszik bemutatni. Szilasi László a
könyv kapcsán kutatómunkát végzett, hajléktalanokkal foglalkozó szakemberekkel beszélt,
intézményeket látogatott. A szöveg minden ízében törekszik ezeknek a tapasztalatoknak hiteles visszaadására, legyen szó akár az étel és pénz-szerzési lehetőségekről, akár a testi tapasztalatok nyers ábrázolásáról, amibe az elhanyagoltság, a leépülés fokozatai, vagy éppen a
hasmenés, illetve a szexualitás is beletartozik. A hajléktalanok pénzszerzésére a könyvben
nem a kéregetés a legkézenfekvőbb megoldás, Robot hegedül, Anna a szemétből készített
sansulákat adja el. Azoknak azonban, akik nem tudnak tárgyakat vagy valamilyen tudást eladni, a testük marad, így kereseti lehetőségként a „szegényebb városi buzik” is adottak: „Lehet őket szopni, pénzért. Mindenki tagadta, mindenki csinálta. Finom, tiszta munka, veszélytelen, biztos kereset.” (128–129.) A szexualitás azonban nem csak a munka felől értelmeződik, szexuális kapcsolatot lehet létesíteni a hatalom érzése végett, vagy a hideg ellen, ebben
az esetben nem törődve a partner nemével, és ahogy Anna és Robot kapcsolatában láthatjuk,
szerelemből is. A szövegben a testiség többször hangsúlyt kap, több aspektusból. Figyelemre
méltó annak az állításnak aláhúzása, hogy a testi vágyak nem múlnak el az alapvető fizikai
igények kielégítetlensége miatt: „Az Angyal például azon az első délelőttön, ott a hídon éhes
volt, szomjas volt, kevesellte a szexet, fázott, hetek óta nem aludt eleget, gyakorlatilag nem
volt olyan eleme az életének, amit bármiféle értelemben is biztonságban tudhatott volna”.
(120.)
A harmadik híd egyik nagy erénye, hogy a hajléktalanok létmódját egyáltalán nem állítja
élesen szembe a társadalom más szereplőivel, sőt a „városiak” és hajléktalonok életét több
esetben is egymásra vetíti az elbeszélés. Amellett, hogy a csoport hierarchikus rendje, ahogy
más társadalmi szinteken is, meghatározott és megváltoztathatatlan, a városiak életével folyamatos párhuzamban láthatjuk őket. Néhol a köztük lévő határ egészen elmosódik: „A városiak? Felkelnek, hugyoznak, aztán megmossák a rohadt fogukat. Mi csak felkelünk és hugyozunk.” (66.). Nosztávszky egyik eszmefuttatásából egyenesen az derül ki, hogy a városvezetésnek azért van szüksége a hajléktalanokra, hogy a dolgozóknak legyen mitől félniük, lássák, hova juthatnak. Miközben a fő kérdés valójában az, mit kezdjenek azok az életükkel, akik
nem tudnak vele mit csinálni, akik semmiben nem tehetségesek: „De a tétova városi mukikat
látva mégis az jutott eszembe, hogy a kérdés nem az, mi legyen azokkal, akiknek nem jut
munka, hanem az, hogy mivel töltsék az idejüket azok, akiknek nem kell dolgozniuk. (…) mit
csináljanak az idejükkel azok, akiknek nem csupán nincs szükség a munkájukra, de ráadásul
még tehetségtelenek is. Itt volnék például rögtön én, Novsztávszky Ferenc, 1964, az Új Fiú.”
(211.).
Novsztászky kérdése és az ebből a megnyilatkozásból is jól érzékelhető, valójában semleges karaktere felől érthetőek igazán a regény kérdései. A hajléktalanság ugyanis Szilasi
könyvében nem csak esettanulmány, szociográfia, vagy sajnálkozás szerencsétlen sorsok fö-

„

100

tiszatáj

lött, hanem választás, vállalt életmód, és azoknak a sodródása is, akik az idejüket nem tudják
eltölteni, akik feladtak valamit. Novsztászky élet-narratívájában a célnélküliség, a feladás
pontosan nyomon követhető. Annak idején Kanadába távozott, állást, feleséget szerzett, de
ezek megunható, eldobható dolgoknak bizonyultak. Munkájából mélyfáradtság okán hat heti
szabadságra küldik, hogy „nézze a tengert”, „igyon sört” és „gondolja át ezt a dolgot”: „Ültem
a parton, ittam a sört, bámultam a tengert, és közben abszolúte nem gondolkodtam.” (38.).
Novsztászky számára mintha itt kezdődne a hajléktalanság, önfeladása, tehetetlensége mutatkozik meg minden eseménynél, a dolgok szinte esetlegesen történnek meg vele, passzív
szereplője saját életének. Cselekvőképtelensége már a gimnáziumi történetben is megmutatkozik, amikor a búcsú buliban az akkor még Foghorn Péternek nevezett legjobb barátját kéri
meg, hogy szeretkezzen helyette a nagy szerelmével, akit ő nem tud megközelíteni. Ahogyan
az sem feledendő, hogy teljes passzivitásának köszönhetően a magát hajléktalanságba sodró
Nosztát, végül apja emeli ki a helyzetéből, és egy év utcai élet után az érettségi találkozó
Novsztávszky Ference még mindig olyan embernek tűnik, akiknek nem sok beleszólása van
saját életébe. Ezzel a sodródó személyiséggel szemben áll Foghorn alakja, aki rájött, hogy „a
dráma cselekvő hősének szerepét osztotta ki rá az élet.” (302.)
Szilasi szövegét kritika érheti abból a szempontból, hogy Novsztászky hangjának nincs
igazán karaktere, egy-egy kiszóláson kívül valójában nem különül el Sugár Dénes narratív
hangjától, sőt mintha egységes lenne a nyelv a regény egészében. Megjegyzendő, hogy ez az
egységes nyelv nem hibátlan, vannak a szövegben kifejezetten nehézkes fordulatok, stilisztikai zökkenők. Legszembetűnőbbek a hasonlatok, amelyek, révén, valójában nem köthetők
egy-egy jól megkomponált hanghoz, zavaró, megakasztó és esetlen megoldásoknak tűnnek:
„Akár egy festetlen húsvéti tojás, Rudi könnyű volt és üres.”, „üres az életem, mint szentestén
a metró”. Ám az egységes nyelv használata, illetve Novsztávszky hangjának semleges volta
abból a szemszögből azonban valamelyest érthető, hogy Noszta tehetetlennek ábrázolódik,
illetve ő maga jelenti ki, mikor Kanadába érkezik: „Nekem mindenesetre egyáltalán nincs önálló személyiségem, erre már az elején rá kellett jönnöm.” (35.).
Az érettségi találkozó kerettörténetként azért is funkcionál jól, mert az ötvenes éveikhez
közelítő, már életük jelentős részét megélő osztálytársaknak szembe kell nézniük a találkozó
kapcsán emlékekkel, elmúlt énjeikkel és egyfajta számvetés helyzetében állnak, a fiatalság
sokszínűsége és lehetőségei már nem lehetőségek többé, többnyire a beszűkült, a lehatárolt
jelenben kénytelenek élni. A szembenézés nehézségét jól mutatja, hogy akad, aki el se jön az
osztálytalálkozóra:„Magda nem jár találkozókra. Nem akarja látni, gondolom, a gimnazistakori embervázlatok hanyag kivitelezéseit, az eredetileg pontos és tiszta szkeccsek elnagyolt
ismétléseit, merőben elhibázott megvalósításait, lassú felbomlásukat, a saját munkáját köztük azután főleg nem.”(16-17.). Szilasi regénye ezeken a pontokon azt sugallja, hogy mindenképp veszteségekkel jár az idő múlása, ritkaság, ha valaki nem az elrontott, vagy hiányos életével kénytelen szembesülni számvetés esetén. Ezt a találkozón elhangzó rövid beszámolók
is megmutatják, ahol mindenki mond „a saját életéről néhány zavart, túlságosan tömör,
semmire sem való és többnyire gyökeréig hazug mondatot.”(28.). De Losonc Mari harsánysága is említhető itt, aki a csöndet próbálja túlharsogni, nehogy az azt mondja neki: „elherdáltad az életedet és nemsokára meg fogsz te halni” (16.). Novsztászky hajléktalanságának története ebből a perspektívából nem egyedülálló, csupán a szélsőség.

2015. január

101

„

A regény vége fordulatokkal szolgál, Sugár Dénes záró narratívájából megtudjuk, hogy
Foghorn nem ölte magát a Tiszába, egyszerűen belefáradt a hajléktalan létmódba. Fontos itt
megemlíteni, hogy bár a szerző Szegedet illetően hitelesítési eszközökkel jár el, hiszen egy
térképet is közöl a városról a belső borítón, ám a harmadik híd valójában fiktív, csupán a
könyvben létezik. Ennek a kitalált hídnak a jelentése és jelentősége talán akkor érthető igazán, amikor megtudjuk, az öngyilkosság nem igaz, a harmadik híd mintha egy harmadik út is
lenne az utcán éléssel és a halállal szemben. Az, amit Foghorn választott, a társadalomba való
visszaintegrálódás. Foghorn ugyanis, miután leszámolt – nem minden segítség nélkül –az
Annát meggyilkoló Barták Gáborral, új életet kezdett, és Dénes segítségével egy kis panellakást szerzett. A Noszta által felépített narratívát azonban Dénes nem semmisíti meg, nem
avatja be a történtekbe, miszerint Foghorn már semmi mást nem akart csak: „végre rendben
dolgozni […] aztán csak bámulni otthon a lapostévét békében, […] szombat hajnalban pedig
kimenni a piacra, főzni valami jót, estére elhívni az ételre egy nőt, vasárnap meg aludni délig.”. (346.). Robot tehát újra Foghorn Péter lesz, visszakerül a panellakások unalmas, hétköznapi szürkeségébe, ahonnan tizenévesen elindult. Szilasi László könyvében azonban
nincs igazi felemelkedés, akár Nosztávszky, akár Foghorn társadalomba való visszakerülését
nézzük, hiszen egyiküket ugyanúgy sodorják tovább mások döntései, lépései, a másik pedig,
úgy tűnik, éppen a hajléktalanságból való kilépéssel adja föl az aktív életet.
A harmadik híd nehéz könyv, nem csak a periférián élők viszontagságai, az utcai élet realisztikus bemutatása miatt, nem csupán azért, mert a helyszínül szolgáló Szegedhez való viszony is hideg és kemény, vagy, mert még a Tisza is mint a mocskos hordalékot szállító,
hömpölygő áradat jelenítődik meg. Nehéz, mert nem erősíti meg pozícióinkat, nem írja alá
választásainkat, nincs megnyugtató, éles határvonal a hajléktalan és a hajlékkal rendelkező
ember élete között. Szilasi regényében esendőségünk, választásaink esetlegessége, és lehetőségeink állandó korlátozottsága van elénk állítva, az olvasó a „tétova városi muki”, aki csupán
reménykedhet abban, hogy egy majdani osztálytalálkozón nem kell jelenlegi döntéseinek súlyos következményeivel szembenéznie.

„

102

tiszatáj

FÖRKÖLI GÁBOR

Szépség és blöff
BOGNÁR PÉTER: BULVÁR

Magvető Kiadó
Budapest, 2012
104 oldal, 2290 Ft

Bognár Péter verseskönyve egyéni és máséval összetéveszthetetlen lírai nyelvet dolgoz ki. Ehhez képest szinte eltörpül
annak jelentősége, hogy a könyv tematikáját tekintve éppen
a bulvárhírek világából indul ki. Mire is gondolok?
Aki már nézett kereskedelmi csatornán híradót, az tudni
fogja, hogy nincs olyan képtelen és véres tragédia, amelyről
nem számolnak be a médiában. Bognár Péter pedig úgy döntött, hogy egy ilyen, félig-meddig kitalált, de egyébként nagyon is valószínű, kegyetlen eseménysorozat lesz kötetének
vezérfonala. A történet szerint Elemi Ferencet fejbe találja
egy golyó, amelyet vagy neki, vagy egy vadkannak szántak.
Ezután brutális alvilági leszámolások kezdődnek, amelyekben természetesen úgynevezett magyar vállalkozók és politikusok a főszereplők. A rendőrség persze nyomozni kezd, és
a kötet lírai énje is a kötelékbe tartozik: a nyomok egy sertéstelepre vezetnek, ahol luxuskörülmények között nevelik a
mangalicákat, hogy aztán „oldott izomtónusú” húsként mérhessék ki őket méregdrágán. Nem hiányzik a szerelmi szál
sem a sztoriból, a főszereplőnek és elbeszélőnek tekinthető
nyomozóhadnagy szívét egy zászlóslány ejti rabul. A fabula
ismertetésével persze még csak a dolgok felszínét kapargatjuk. Nem kell sokáig vakarnunk, azonnal feltűnik alatta a társadalmi szatíra mint lehetséges olvasat. A különleges és hipermodern sertéstelep – amelyet a szereplők kolostornak
neveznek –, ki tudja, miért, azt a varrodát juttatják eszembe,
amely Grendel Lajos Einstein harangjai c. könyvében a rendszerváltás után hirtelen apácazárdává változik. Mindenesetre
itt is meglehetősen gyanús ügyletek folynak. Csakúgy, mint
az Állami Számvevőszék élén, ahol az utódlás kérdését a Keresztapába illő eszközökkel intézik. A voltaire-i szatíra nem
kíméli a történelmi egyházakat sem, amelyek valamiért szintén nagyon a bögyében vannak Bognárnak: a képtelen valót
nagyon is jól jellemzi az a jelenet, amikor egy érsek, egy református püspök és egy rabbi elindulnak hajtányon Debrecen felé, hogy a sínek megfelelő állapotáért imádkozzanak.

2015. január

103

„

Vagy amikor egy előénekes és a gyülekezet azért könyörög Istenhez, hogy az Állami Számvevőszék élére az apja hathatós közreműködése révén kinevezendő tizenkét éves gyermek jó
vezetője legyen a fontos ellenőrző szerepet ellátó intézménynek, és egyben maszkulin ideálként is helytálljon: „És végül kérünk, Úr Isten, / Hogy így felnövekedvén / Férfiereje fejlődjön
hatóvá, / Hogy a házelnök asszonyt megfelelőképpen tudja kormányozni, / És látványától a
nők teherbe essenek az országban, / Megállítva ezzel népünk fogyását!” (Imádkozzunk) A
blaszfémikus imádság, amely a kötet több pontján is felbukkan, nem intézhető el a szentségtörés és a botrány fogalmaival. Bognár Péter nem a Pussy Riot. Az ő szövegei mintha arra
döbbentenének rá, hogy ennek az erkölcseiben végletekig kiforgatott fiktív világnak egyszerűen tényleg nincsenek olyan értékei, amelyek megőrzéséért és kibontakoztatásáért felsőbb
hatalomhoz lehetne könyörögni, így aztán jobb híján marad a hatalmasok és a percemberek
boldogulása, amelyet viszont véresen komolyan kell vennünk. Az olvasót a szöveg végig szigorú és makacs következetességgel szorítja rá arra, hogy a brutális, ámde nem minden feketehumor nélkül megírt leszámolások, vérlázító, viszont pitiáner machinációk nevetségessége
mögött mindig észrevegye a kozmikussá növelt dráma lehetőségét is. Mintha a banális szerencsétlenségek és a kisstílű alávalóságok mögött egy pillanatra felvillanna egy shakespearei tragédia díszlete, mintha a gyanús ügyletekbe keveredett és az újságolvasás közben oly
könnyedén megvetett közszereplők sorsa most a versek világában egyszerre szorongás és
katarzis tárgyává válna. Az értékek elbizonytalanítása és az ítélkezés felfüggesztése, amely
ebből a parodisztikus gesztusból következik, szerencsére nem csupán kiüresedett posztmodern manír Bognár esetében, hanem funkciója is van, mégpedig az, hogy a verseskötet maga,
szerepeljenek benne bár egymást nemtelen eszközökkel mészároló politikusok valós referenciával bíró pártkötődéssel, ne váljon pártos (pártellenes) költemények és kész igazságok
gyűjteményévé. Ez nem is olyan kis érdem, ha belegondolunk például, hogy mekkorát bukott
ezen a téren Parti Nagy Lajos Fülkerforja.
A könyv tehát vitriolos és korántsem egyszer használatos látomást kínál a nyilvánosság
világáról. Egyébként, ami azt illeti, ha már szatírával van dolgunk, a kötet idevágó szövegeiben picivel több nyelvi leleményt, kicsivel több nyelvi abszurditást is elviseltünk volna, hiszen a botránykrónikák nyelve egészen egyértelműen paródia után kiált. Ám Bognár jól láthatóan nem az enervált szófacsarók útját járja. A szójátékok és a nyelvi szörnyetegek túltáplálása helyett inkább a szuggesztív mondatszerkesztést erősíti fel, és ezzel a hiszékeny beszélő és hallgató szerepébe bűvöli bele a vers énjét és befogadóját is. Azt kell mondanom, nem
rossz megoldás ez sem, hiszen a fontoskodó ismétlés és az (ál)naivitás fontos eszköze a tömegmédia manipulátorainak. Így lesz a kötetnek talán a legszórakoztatóbb verse az, amelyikben az ÁSZ új vezetője először jelenik meg: „Megindult az utódlás folyamata, / És szakértők szerint felgyorsult ez a folyamat, / Felgyorsult és megkomolyodott, / Csak ki lesz az utód,
ez volt a kérdés, / De most felgyorsult ez a folyamat.” (Személycsere az ÁSZ élén)
Azonban, mint már utaltam rá, Bognárt mintha nem elsősorban a szatirikus és a parodisztikus lehetőségek miatt érdekelné a bulvár világa. Bár könyve az elmúlt évek egyik legmulattatóbb verseskötete lehet, a szövegek egy jó része, amikor a bulvárt megidézi, már túl
van a gunyorosságon és a komikumon. Egyszerűen az érdekli szerzőjüket, hogy mi az, ami
ezekből a sokszor jogosan lesajnált történetekből a létünkről megtanulható. Itt említhető, a
Göttingen, 300 g, 25. hét c. vers, amely egy koraszülött életben maradásának történetét menti
meg a sziruposságtól; a költemény beszélője álom és ébrenlét határán találkozik a csecsemő-

„

104

tiszatáj

ről készült tévériporttal, és ez lehetőséget ad Bognárnak, hogy a látvány tudomásul vételének
folyamatát finoman és érzékletesen, a lírai énben a történet hatására megszülető felismerést
pedig alakulása közben ragadja meg. Egy másik versben arról értesülünk, hogy két állványon
dolgozó munkás halálos áramütést kap; a kezdetben tárgyszerű szöveg hirtelen fordulatot
véve metaforikusan jeleníti meg a halál pillanatát. Még az apokaliptikus felhangok is beleférnek ebbe a narrációba: „És a tengerbeli halak mind egybegyűltek, / Az egyikük lezuhant és
széttört, / És a kávézóban nem lehetett cigizni, / És az égi madarak mind összegyűltek a mezőkön.” (Áramütés végzett két munkással) A halálnak, a tudat és a test elromlásának érzékeny
megközelítését olvashatjuk a kötet vezérfonalát képező gyilkosságsorozat áldozatainak leírásában is.
A könyv legszebb versei között vannak azok, amelyek az énnek a másikkal való kommunikációjáról, kapcsolatáról szólnak, és amelyek némely esetben akár szerelmes versként olvashatók. Ezek közül kiemelkedik a Köszönöm a vendéglátást, élmény volt c. szöveg, amely arra kérdez rá, hogy az elmúlással való szembenézés mennyiben osztható meg társunkkal. Kiváló szöveg az Óda is, amely József Attila azonos című versének átirata. Bognár itt a szerelem
kozmikus dimenzióit „belek alagútjai”-nak biológiai leírása helyett egy feketelyuk kvázitudományos bemutatásával illusztrálja, mégpedig úgy, hogy olyan lírai ént teremt, aki az elején
még maga sem érti, miről beszél. A fizikai terminusokkal és a szövevényes alárendelő tagmondatokkal való küszködés a megfogalmazhatatlannal való találkozás drámáját közvetíti.
Éppen ezeknél a kiváló verseknél ütköznek ki a legjobban a kötettel kapcsolatos problémák.
Ezek a szövegek látszólag nem illenek bele a kötet bűnügyi történetébe, és a bulvármédia
inspirációja sem mutatható ki rajtuk meggyőzően. Ha viszont komolyan vesszük a szereplők
listáját, amelyet akárcsak egy dráma esetén, a kötet elején olvashatunk, és amelyben az „Én”
is fel van tüntetve, akkor a könyv szerelmes alanyát a nyomozás egyik résztvevőjeként azonosíthatjuk, aki fiatal hadnagyként beleszeret kolléganőjébe, az Olettkának becézett zászlóslányba. A szerelmi tematikájú versek ezek szerint róla szólnának, noha a dolog talán szándékosan el van bizonytalanítva, ugyanis a lista költőként nevez meg egy bizonyos Hesslinger
Antalt, aki szintén fiatal rendőrhadnagy. Lehet tehát, hogy pl. az Óda az ő verse. Azonban
akármelyik hadnagy legyen is a költői alany, a szerelmi tematikának végül is nincs tétje a
nyomozás történetében. Ezért a szerelmes versek is mintha kilógnának a koncepcióból, ami
nem lenne baj – elvégre az alkalmi költészetet is lehet magas szinten művelni. Ami miatt
mégis előhozakodom vele, az az, hogy rögtön a vadászbalesetnek tűnő gyilkosságot leíró vers
után az Olettka aláereszkedése az üveglifttel c. szöveg következik, amely a nyomozóhadnagy
és szerelme első találkozását meséli el. Vagyis a szerelmi szálnak a kötet tematikus súlypontjain túlmenően meglehetősen hangsúlyosnak kellene lennie a nyomozás történetében is.
Márpedig ez még a tömegkultúra sémái szerint sincs megoldva a könyvben, vagyis nem jelenik meg semmilyen összefonódás a nyomozás folyamata és a szerelem kibontakozása között
(a női főszereplőt a rosszfiúk még csak el sem rabolják, megmenteni nem kell, a szerelem a
nyomozó személyes motívumait az üggyel kapcsolatban nem befolyásolja), és akkor még
nem beszéltünk olyan izgalmas poétikus lehetőségekről, mint amilyenek a gyilkosság és a
szerelem metaforikus összefonódásában vagy a szerelem érzelmi motiváltsága és a nyomozás racionális logikája közötti feszültségben rejtőzhetnének. A szerelemmel és a szexualitással kapcsolatos versek közül egyedül a Tango Muerte (P. S.) címűben találtam visszacsatolást,
ha nem is a kötet sztorija, de a bulváros tematika és a médiumok világa felé, már amennyiben

2015. január

105

„

ehhez elég az, hogy a költemény egy interneten keresztül létesített aktust beszél el. Lehet,
hogy némi pikantériát hozzáad a történethez, hogy a távolsági szex eme válfaját éppen rendőrök művelik, viszont ez az adalék inkább zavarja, mintsem elősegíti a szöveg élvezetét.
Ha őszinték akarunk lenni, azt mondhatjuk, hogy az egyes szövegrészletek megmunkáltsága sokkal jobb, mint a kötetben kibomló történeté. Inkább lazán egymásba kapcsolódó,
egyenként jó ötleteket láthatunk, ám kidolgozott bonyodalom már nincs, mint ahogy a meglepő fordulatok és a krimire jellemző intellektuális feladványok is hiányoznak. Mintha a
posztmodernül sematikus befejezés is e hiány takargatására szolgálna. Az történik ugyanis,
hogy nyomozóink a sertéstelepen megtalálják az ügyet eldöntő bizonyítékot, a kötet viszont
előbb véget ér, mint hogy megtudnánk, mi az, és mire vonatkozik. Igaz, ami igaz: ott ahol
nincs valódi ügy, ott nem lehet bizonyíték sem. Olyan ez, mint A 49-es tétel kiáltásának zárlata. Csakhogy nem mindegy, hogy a nyitva hagyott befejezés előtt van-e átgondolt epikus
anyag, vagy nincs.
Persze nem célja Bognárnak kerek történetet írni, könyve inkább csak egy történet lehetőségét próbálja felvázolni. Azonban így is megmarad az a probléma, amely még a szerelmi
tematikával kapcsolatos hiányérzeteinknél is lényegibb, hogy tudniillik a szerző a kötetkoncepció ébrentartása kedvéért néhány a narráció szempontjából szükséges, de költőileg súlytalan részlet beiktatására kényszerül. Ezen helyek metaforizációjára nagy erőfeszítések történnek, ám az üresjárat sokszor így is nyilvánvaló, és ezt csak fokozza a történet érdektelensége.
A bizonyíték megtalálásához vezető jelenetsor is ilyen: Olettka és a hadnagy csőre töltött
fegyverrel, egymást fedezve nyomul be a sertéstelepre, a költemény ide vonatkozó része pedig azt írja le, hogyan hangolódik a lírai én figyelme teljesen a nő érzékeire: „Óvatosan rálép,
a moha besüpped, / A zöld és az arany egymásnak feszül, / Látom az egyensúlyát. / A kulcscsal némán kinyitja az ajtót.” (Az 1-es számú gondozóegység megebédelt) Jól eltalált, a prózai
közléshez képest sűrű, jelentésekkel telített leírás ez, viszont az elmesélt fabula vérszegénységének tudatában mégis azt mondanám, hogy Bognár csak elhúzza a mézesmadzagot az olvasó orra előtt, aki aztán töprenghet, megérte-e hagynia magát félrevezetni. Egy-egy erőteljes, felstilizált nyelvvel megírt momentum, elolvasása után ugyanúgy nem ismerjük a dolog
költői tétjét, mint ahogy Tarantino nevetségességig erőszakos jeleneteiben a mesterségbeli
tudás vitathatatlan jeleivel és a letaglózó képi fogalmazással szembesülve sem tudjuk mindig
eldönteni, hogy nem csak blöff volt-e az egész.
Amikor pedig éppen nem a tetszetősre csiszolt narratív részekkel próbálja Bognár a köteten átívelő koncepciót biztosítani, akkor előfordul, hogy humoros részletekkel tartja fenn a
bulvárvilág jelenlétét. A már említett Imádkozzunk c. vers és más viccesebb szöveghely szerencsésen oldja ilyenkor a megfeszített olvasást, ám bármilyen fájdalmas is, felmerülhet,
hogy egyes sorok szerepe nem merül-e ki a helykitöltésben: „Kérünk, Úr Isten, őt [ti. a Szűzanyát] kövesse, az ő tanácsait, ő érte lángoljon, / Ne pedig ezekért a kevély dögökért, akik kifekszenek a Margitszigetre cigizni…”
Bognár szerkesztőkészsége és kreativitása mikroszinten jobban működik, mint nagyban.
És ezt egy költőnek nem is kell szégyellnie. Neki is, mint minden rendes költőnek, a nyelv
szerkezetével, grammatikájával van randevúja. Vagyis magában a nyelvben rejlő lehetőségek
foglalkoztatják, a mondatok és a gondolatok struktúrája és zeneisége, mondhatnánk úgy is: a
forma. Néhány rímes szövegtől vagy szonettimitációtól eltekintve ugyan nem kísérletezik kö-

„

106

tiszatáj

tött verstechnikákkal, viszont amit az ismétlés és a variáció eszközeivel meg lehet tenni a
szabadvers keretei között, azt megteszi. És láthatóan nagy kedvvel nyúl már kitalált mondatokhoz, szövegtöredékekhez, amelyeket aztán más-más szövegkörnyezetbe helyezve alakít át
hol ráérős, hol rövid, kopogós mondatai közé fűzve őket. Még a jelöletlen idézetek prózafordulatos, meguntnak hitt hagyományától sem riad vissza, szemtelen módon már az első költemény első oldala is Tasnádi Istvántól származó vendégszöveg. Az átvett és a hozott anyag
összegyúrásában, a nemes értelemben vett barkácsolásban Bognár valósággal lubickol, ám
csak annyira lubickol, amennyire kell. Nagyon finoman, a szélsőségeket kerülve hoz vissza
ezzel valami olyasmit, ami mintha kezdett volna hiányozni a fiatal magyar költészetből.
Reméljük, nemsokára irodalmi szilveszterek és farsangok kedvelt feladványa lesz a szerző zaklatott ismétlésekkel tűzdelt, egyedi mondatszerkezeteinek paródiája: „Tudom, vagyis
hát úgy érzem, hogy a dolgaink tartanak, és ez a biztosabb, / Hogy alszunk és ez tart, és a
reggeli nyugalom is tart, és ez a biztosabb, / Mert hát ha tudott így lenni, akkor ez így is van,
és ez a biztosabb…” (Köszönöm a vendéglátást, élmény volt). Ha már több publikáció lenne
Bognár háta mögött, azt mondhatnánk, hogy a rögeszmés pontosítás és újrafogalmazás a
védjegyévé vált: „És így lassan szivárogni kezd, vagyis elszivárog / Amit kigondoltam, az öszszefüggések elszivárognak…” (A délelőtt bekeretezése) A mondandójába belekeveredő embert idézi meg ez az eljárás. Márpedig Bognár kiválóan műveli azt a fajta kuszaságot, amelyről tudjuk, hogy mögötte rend és fegyelmezettség van.
Az abszurditásig menő ismétlés a szuggerálásnak is fontos stilisztikai eszköze. Ennek segítségével valósul meg a banális és az emelkedett, a nevetséges és a tragikus kevercse, amely
szükséges ahhoz, hogy a sajtó efemer világa kapcsolatba léphessen az irodalmi szövegalkotással. Némely esetben szinte nyomon lehet követni, hogyan válik a hírszövegből költemény:
ilyen pl. az Áramütés végzett két munkással esete, ahol a versszak első sora mindig az előző
versszak utolsó sorával egyezik, ami lassítja az olvasást, kimerevíti a cselekmény egyes időpillanatait, amíg végül az eseménysor – vagyis a súlyos égési sérülés – leírása maga is költői
vízióba – a már említett apokaliptikus leírásba – megy át: „A nevek ráolvadtak a hangszínekre, / A nevetések fényt kaptak, elavultak, / És a tengerbeli halak mind egybegyűltek.” A verset záró, önmagában hivataloskodóan banális mondat így válik egy drámai folyamat beteljesítőjévé: „A felelősöket pedig felelősségre fogják vonni.” Az ismétlés fontos szerkezeti elem a
Brutális kettős gyilkosság Érden c. költeményben is, amely egy szerelemféltésből elkövetett
gyilkosságot és annak megbosszulását meséli el. A tárgyilagos stílusban megírt eseménysorozatot ez a három sor többször is megszakítja: „Félelem van a földön, / Az agy mélyéből följön a sírás, / És a térben jajgatásszerű nevetéssé lesz.” Bár a harmadik sor kissé kimódoltnak
tűnhet, a metaforikus részletek és a száraz történetmesélés e pofonegyszerű ütköztetése érdekessé teszik ezt a kiemelkedőnek nem nevezhető, ám nagyon olvasmányos szöveget. A
szerző az ehhez hasonló szövegépítkezés révén visszaadja a refrénnek az őt megillető helyet
a költészetben.
Ám az ellentétes regiszterek és értékminőségek játékénál fontosabbnak tartom, hogy a
„sűrűbb”, jelentésekkel sokkal jobban telített darabokban is hitelesen szólal meg a kétkedő és
megrendült ember hangja, méghozzá pongyolaság és modorosság nélkül. Ez bizony nagy teljesítmény, főleg ha meggondoljuk, hogy a szerző stílusa már szinte most összekeverhetetlen
máséval, miközben verssorai gyakran leszűkült és redundáns szókincsből építkeznek. Frissítő és üdvös a bulvár jelenléte a könyvben. Ám a kötet legerősebb monológjai hosszabb életű-

2015. január

107

„

ek lesznek nála. A bennük életre csiholt nyelv akkor is használható lesz, amikor Bognár sokadik kötetét olvasva már arra sem fogunk emlékezni, kicsoda az a Hesslinger Antal nyomozóhadnagy, és már „H. G. szomelié, fiatalabb polgár” kilétén sem fogunk töprengeni. Egyébként én tudom. De nem árulom el.

PÉRELI ZSUZSA: AEQUILIBRIUM

„

108

tiszatáj

GAJDÓ ÁGNES

Különleges kalandozás –
Fedezzük fel újra Jókai,
Mikszáth és Krúdy világát
FÁBRI ANNA: MI EZ A VALÓSÁGHOZ KÉPEST ?

Kortárs Kiadó
Budapest, 2013
198 oldal, 2500 Ft

Újraolvasni a nagy klasszikusokat sosem késő és egyáltalán
nem unalmas. Egyetlen előrelátó utazó sem indul felfedezőútra iránytű nélkül. Legújabb szellemi kalandunkhoz Fábri
Anna irodalom- és művelődéstörténész kötete lehet útmutatónk, annál is inkább, mert a szerző maga hívja társul az olvasót. Hogy mihez? Rácsodálkozni Jókai, Mikszáth és Krúdy
világszemléletének tágasságára és mélyreható életértelmezéseire. Rácsodálkozni elődeink életszemléletére és gondolkodásmódjára, netán a régi korok öltözködési szokásaira, a
technikai újítások iránti bizalmatlanságra. Felszínre hozni
olyan értékeket, amelyek sokáig rejtve maradtak, mert senkit
nem érdekeltek. Felfedezni a tájakat és kerteket nagy íróink
regényeiben, elbeszéléseiben; vagy éppen az öltözet és identitás összefüggéseit, netán a politikai humort vizsgálni. Fábri
Anna magával ragadó kötete egyesíti az irodalom-, kultúr- és
művelődéstörténeti kutatás során szerzett információkat,
adatokat, érdekességeket. Három jeles írónkhoz kerülhetünk
közelebb úgy, hogy közben magunk is hozzátehetjük észrevételeinket, megjegyzéseinket, így valóban „kaland, kutatómunka és nagyszerű szórakozás” vár ránk.
Komolyan véve a szerző felhívását, társul szegődtem – elsősorban Mikszáth Kálmán életművének felfedezésében.
Nemrég jártam az író szülőfalujában, Szklabonyán, és sétáltam a horpácsi kúria parkjában is. A Nógrád megye legkisebb
településeinek egyikén álló udvarházat eklektikus-neoklasszicista stílusban építették ifjú Mikszáth Kálmán tervei
alapján. A falu csodálatos környezetben, a Börzsöny, az Ipoly
folyó és a Cserhát hegység között helyezkedik el, az épület
előtti park hallgatag fái emlékezhetnek még a korosodó íróra, amint a tornácon üldögélve szivarozik. Fábri Anna a Titkos könyv. Mikszáth és a természet című tanulmányában arra

2015. január

109

„

hívja fel a figyelmet, hogy az író „bár élete nagyobb részében város- (sőt főváros) lakó volt,
mindvégig megőrizte magában a vidéki ember – s a falusi gyermekkor – természetélményének jellegzetességeit. (…) Örök és (csaknem) változatlan viszonyítási szempontja maradt a
természet és a természetesség” (…). Azt, hogy az ember mégiscsak s mindennek ellenére a
természet része, örök és szakadatlan metamorfózisának részese és alávetettje, Mikszáth talán nem jeleníti meg oly tündéri könnyedséggel, mint Jókai, sem olyan kísérteties szürrealizmussal, mint Krúdy, de – mintegy kapocsként kettőjük között – neki is akadnak nehezen
felejthető szavai e nagy témáról.” (75–76.)
E nehezen feledhető szavak közé tartozik az a levél, amelyet Mikszáth a nagyszalontai református lelkésznek, Böszörményi Lajosnak írt. A történethez tartozik, hogy a lelkész 1910
márciusában Horpácsra küldte azt a kis kerek eperfát, amelyet az Arany Jánosék udvarában
„feketén bólingató” leszármazottjának, legalábbis rokonának sejtett. Mikszáth válaszlevelében (amely akár tárcának is beillene) az akkor még talán nem sejtett közeli halál gondolata is
felsejlik: „Vettem becses levelét és küldeményét, mely mindjárt megkapta szívemet. A kis
eperfa magot, melyet az egyik szárnyas az ön kertjébe leejtett, fölkapta csemetekorában egy
szárnyas gondolat, és az én kertembe viszi. Kedves dolog ez nagyon. Legott menesztettem
egy ukázt Horpácsra, totum facomhoz, hogy különös szeretettel ápolja, öntözgesse, trágyázgassa. Azóta már el is van ültetve és eddig még semmi baja, hacsak ezután nem búsulja el
magát az új földben. Persze még igen kicsiny, és nálunk lassan nőnek a fák. Félek, hogy már
későn kezdtem megvalósítani kedves ideámat: azt tudniillik, hogy az ország különböző helyeiről olvasóim által küldött facsemeték itt megnövekedve örök érintkezésben legyenek velem, és mikor aggastyán koromban én már megszűnök a közönségnek mesélni, ők meséljenek nekem a közönség nevében suttogó lombjaikkal. De hajh, ez is csak olyan fantazmagóriám. Öncsalás. A fák azért nem igyekeznek jobban, s bizony-bizony, mire beszédesekre megnőnek a lombjaik, akkor már én ott leszek, ahol a gyökereik.” (Forrás: Mikszáth Kálmán levelezése. Félbenmaradt levélfogalmazványok, www.mek.oszk.hu)
Fábri Anna egy másik tanulmányában Jókai műveiben kutatja a tájak és kertek világát
(Szent természet és boldog kertészkedés), s talán sokak számára meglepő következtetésre jut:
„Meggyőződése volt, hogy a természetközeli, természetismereten alapuló egyszerű életben
az Istennel való találkozás nem ünnepi, hanem mindennapi alkalom. Minthogy a civilizációban élő ember ettől eredendően meg van fosztva, kedvelt hőseit lakatlan szigetekre, szigetszerűen elkülönülő őstermészeti tájakra telepíti.” (24.) S bár Jókai világosan látta, az ember
helye a társadalomban van, ott kell teljes életet élnie, égető problémának fogta föl a modern
világ természettől való elszakadását, és jó érzékkel rajzolta meg a tudomány és technika fejlődésének következményeit is, vagyis az ember és természet kapcsolatának várható módosulását. (Vélhetően kevesen tudják, hogy Jókai tevőlegesen is nagy kertész volt, „elmondható,
hogy mindmáig aligha van nála nagyobb hatású irodalmi népszerűsítője a kertészkedésnek”.
[30.].)
A kötetből kiderül az is, hogy Krúdy regényeiben hogyan jelenik meg a Ferenc Józsefkorabeli Bécs és Budapest. Számomra a magyar főváros tanulmányozása az érdekesebb, hiszen egy-egy városrészről, szűk utcácskáról megannyi emlék juthat eszembe. Miként a Hét
Bagoly hősei, Józsiás és Szomjas Guszti, nemegyszer barangoltam már a Borz (ma: Nyáry
Pál), a Harmincad, a Papnövelde, a Bástya, a Molnár, a Kecskeméti, a Koronaherceg (ma: Petőfi Sándor), a Királyi Pál és az Egyetem utcákban, a Ferenciek terén. Vagy épp a Margitszige-

„

110

tiszatáj

ten, amelyről Krúdy mindent tudott. „Ismerte a fákat, az ösvényeket, a romokat, a lóvasút pályáját, a Duna-parti kilátást, a nyári esték neszeit és illatait, a ködös téli nappalok csendjét, a
lombok napfénnyel tarkázott árnyékait, a hóesés és a jégzajlás hangjait” (168.) – írja Fábri
Anna, s arra is felhívja a figyelmet, hogy meglepően sok a téli város és utcakép Krúdy műveiben, s sok regénye télen játszódik, talán mert „nyáron inkább az életben élnek az emberek,
míg télen valamiféle, önmagukról és az életről szőtt álomban”. (169.)
Az egyes tanulmányok Mikszáth, Krúdy és Jókai világába repítenek, s az újra felfedezés
lehetőségét kínálják. Fábri Anna remek kötete többszörösen elismerésre méltó, hiszen azáltal, hogy más nézőpontból világítja meg e három jelentős életművet, arra ösztönöz, hogy újra
elolvassuk a Napraforgót, a Tót atyafiakat vagy éppen Jókai Kertészetgazdászati jegyzeteit.

DELI ÁGNES: ODAÁT

2015. január

111

„

BALÁZS PÉTER

Valóság nagybátyánk
visszatér
BEREMÉNYI G ÉZA: VADNAI BÉBI

Magvető Kiadó
Budapest, 2013
304 oldal, 2990 Ft

1

Bereményi Gézától olyan magyar emberek is tudnak idézni,
akik talán még a nevét sem hallották: Cseh Tamás lemezeire
írott dalszövegeinek és néhány kultuszfilm forgatókönyvének mondatai mindannyiunk emlékezetébe befészkelték magukat. Új könyvében, egy – interjúi szerint legalábbis – valós
történetet feldolgozó regényben Bereményi számos elemet,
szereplőt és motívumot felhasznál korábbi írásaiból. Itt van
például a regény központi alakja, a különböző elbeszélésekből egységes és értelmes narratíva létrehozására hivatott ifjú
titán, az íróságát gyakran letagadó, azt saját maga számára is
problematizáló Dobrovics, aki az Irodalom című novella lapjairól lép elő (a történelmi események elbeszélésének nehézségeiről szóló eszmefuttatások persze a Svéd királyt is
eszünkbe idézhetik). Dobrovics megpróbálja megírni az életből összeszedett témáit, csak azt nem tudja, miként fogjon
hozzá: tudatos íróként folytonos reflexió tárgyává teszi az
irodalmat. Vajon a különböző szemszögek ütköztetése, a jól
eltalált és aprólékosan kidolgozott mondatok vagy éppen az
írói szenvedély egy jó írás legfontosabb feltétele – teszi fel
magának a megválaszolhatatlan kérdést.
A cselekmény két idősíkon zajlik, ám találunk néhány
utalást egy négy évtizeddel későbbi – azaz gyakorlatilag mai
– harmadikra is, amikorra már minden leülepedett. Az „özönvíz után”, az 1970-es évek elején él a tehetséges kezdő író
Dobrovics Péter, akit baráti köre, a „törzs”, csak Mohóként
ismer, s aki – miután a törzs egy furcsa tagja, a bibliai prófétálásra hajlamos Doxa1, teljesen váratlanul kitárulkozik családi viszonyairól – valami különös elhívást érezve nyomozni
kezd a második világháború idején zajló események után.

E nevet megpróbálhatjuk ugyan bölcseletileg interpretálni (a szó görögül látszatot, illúziót jelent),
ám az a tény, hogy a budapesti alternatív és művészkörökben közismert figura, Gémes Dixi szolgált
az író mintájául, talán feleslegessé teszi az etimologizáló értelmezéssel való kísérletezést.

„

112

tiszatáj

Fontos, hogy az elhívás kezdetben nem irodalmi természetű, hiszen csak viszonylag későn jut
eszébe, hogy meg kellene írnia Doxát (s a regény legvégén kiderül, hogy azóta sem írta meg).
Doxa anyja híres szépség, a gazdag (zsidó) polgárcsaládból származó, még korosan is
igen izgalmas Vadnai Éva, alias Bébi. A szabados erkölcsű lány néhány röpke kaland után
végzetes és (ön)pusztító szerelembe esik egy erdélyi – erősen katolikus és antiszemita – orvossal, akivel egyébként úgy találkozik először, hogy korábbi vőlegénye (és későbbi férje) őt
kéri fel a teherbe esett lány kikaparására. A feladatot végül dr. Szemző egy segédorvosra bízza. A háborús években zajló gyűlölet-szerelemből végül egy fiúgyermek (Jancsi-Doxa) születik, a polgári családja és Bébi között őrlődő orvos pedig az öngyilkosságba menekül. Bébi a
háborús éveket egy olyan „rózsaszín” (azaz mérsékelten baloldali) képzőművész-kommunában éli túl, melynek központi figurája Lurkó, Dobrovics nagybátyja. A béke beköszöntével
férjhez megy korábbi vőlegényéhez, a neki mindent elnéző Tipsihez, fiát pedig előbb eltaszítja magától, majd újra magához veszi, ám gondosan titkolja előle apja kilétét. Viselkedése nem
teljesen logikus: bár a Doxára kényszerített amnéziát a végsőkig megpróbálja fenntartani,
Dobrovicsnak – akiről pedig tudja, hogy a fia barátja, s hogy szándékában áll felfedni Doxa
előtt nyomozásának eredményeit – mégis szívesen elmeséli a történteket. Jobban járunk persze, ha ezt az inkoherenciát nem a regény cselekményének pszichológiai hitelességét megingató szervi hibának tekintjük, hanem Bébi benső meghasonlottságának bizonyítékaként értelmezzük.
A barátja apjának azonosítását célzó nyomozás nagy váltást tételez Dobrovics gondolkodásában, hiszen ahogy a törzs tagjainak mindegyike, sokáig ő maga is tökéletesen érdektelennek mutatkozik hazája, városa és felmenői múltját illetően. Az új világ teremtésében érdekelt ifjak személyes, családi és nemzeti történelmüket a vállukról minél sebesebben levetendő teherként látják. A „törzshöz” tartozók az ember önmaga alkotója elvét vallják, s a közösség előtt olyan emberekként inszcenírozzák magukat, akik akár az életük árán is el akarnak
ütni felmenőiktől, s akik szerint az maga a halál, ha valaki az apjára hasonlít. Egymás polgári
nevét – amelyből ilyen vagy olyan következtetéseket lehetne levonni – nem egyszerűen nem
használják, de általában nem is ismerik: nyegle beceneveken szólítják egymást. Maga Dobrovics sokáig semmit nem tud hazájának államrendjéről vagy alkotmányos berendezkedéséről, inkább „kora érzékszervileg felfogható valósága” érdekli. Úgy tűnhet, hogy a törzs tagjai
nem más elveket érvényesítenek életük vonatkozásában mint a „tabula rasa, az ember önmagáról való kérlelhetetlenül szabad, egzisztenciális döntésének radikális baloldali utópiája”
alapprincípiumait, melyek György Péter szerint olyannyira megfeleltek a kollektív amnéziára
építő Kádár-rendszer elvárásainak (ld. erről Apám helyett című könyvét). A regény pedig, olvasatom szerint legalábbis, arról szól, hogyan érik utol az embert felmenőinek morális döntései és közösségének (nemzetének) múltja: ha az önteremtés univerzális utópiájának nevében erőszakkal kiszakítjuk magunkat történelmünkből és kisvilágunk partikularitásából, életünk üressé válik: a megtagadott tradíciók pedig patologikus formában térnek vissza (ahogy
az a könyv befejezéséből kiderül). Dobrovics egy idő után azon kapja magát, hogy rettenetesen vonzódik a születése körüli korszakhoz, a II. világháború utáni nulladik évhez, csak a
korban írott vagy a korral foglalkozó könyveket olvas, szinte ebben él. Újsütetű érdeklődése
arra a kettős felismerésre vezethető vissza, hogy minden, ami történt, megtörténhet még
egyszer, s hogy e földön való jelenlétének okai ebben a korban gyökeredznek. Írónk tehát
mindenekelőtt önazonosságát keresi, s csak mellékesen irodalmi témát. Amikor pedig kiha-

2015. január

113

„

jítják a lakásából, büszkén magára veszi a „rosszhiszemű, jogcím nélküli ottmaradó” címet: a
kor viszonyairól sokat eláruló jogi formula bölcseleti igényű létmeghatározássá lényegül át.
Tipsivel közös az érdeklődésük némely nagyszabású világtörténelmi kérdés iránt, az emberiség sorsa iránti univerzális aggódásuk azonban aligha értelmezhető másként, mint egyéni,
lokális és nemzeti problémáik megoldhatatlansága előli menekülésként. Az emberiség történetében csak eltévedni lehet: ismert világunk szereplőit univerzális kontextusban megérteni
a lehetetlenséggel egyenértékű.
Az emlékezés feltétlenül szükséges ugyanakkor roppant problematikus voltának kiemelését jól szolgálja a narráció azon technikája, melynek értelmében szerzőnk (általában a szereplők szenvedélyes megnyilvánulásai útján) előbb fragmentált formában idézi fel a történet
egyes epizódjait, aztán – már Dobrovics normalizáló szűrőjén keresztül – elmondja „rendesen”, azaz a szereplőket és a körülményeket többé-kevésbé pontosan meghatározva, hogy mi
is történt. Természetesen ezután is fennmarad némi bizonytalanság, hiszen forrásai (Tipsi,
Bébi, Lurkó, s végül saját apja) nem egyféleképpen emlékeznek a történésekre, sőt, különböző megfontolásokból szándékosan torzítanak is. Dobrovics, Bébi és Tipsi sohasem hármasban beszélgetnek: a tapintatos „detektív” nem szembesíti egymással a házasfeleket. Fel is
merül benne, különösen dr. Szemző halálának leírásakor, hogy hazudnak neki, s az orvos talán ma is Bostonban praktizál. Bébi elbeszélése szerelmének történetéről szikár, tényszerű,
mindenféle morális megfontolástól tökéletesen mentes. Harminc évvel később sem képes
megérteni, hogy miképpen lehetett rajta úrrá ez a csodálatos, a világot teljességgel átlényegítő érzés: választ a kérdésre Dobrovicstól vár. Az ifjú írót sok minden összekapcsolja az életét
műalkotásként megélő Bébivel, akibe a nagy korkülönbség ellenére egy kicsit „bele is zúg”.
Mindkettőjüket jellemzi a túl egyszerűnek tűnő ok-okozati viszonyok dühödt elvetése, a monokauzális „azért, mert” elutasítása. Tipsi, akivel Dobrovics remekül összebarátkozik, szintén
megérteni szeretné Bébi és dr. Szemző vad szerelmét, amelyet nyilvánvalóan valamiféle halál-ösztön mozgatott. A másik halálának kívánása vezérelte őket? A sajátjuké? Esetleg Bébi
saját pusztulásának előmozdításával akarhatott újra közösségbe kerülni tragikus sorsú népével? Tipsi ellentmondásosan nyilatkozik abban a kérdésben is, hogy érdemes-e válaszokat
várnia Dobrovicstól. Bízni látszik ugyan ifjú barátja beleérző-képességében, ám egyszer mégis az arcába vágja: te ezt nem értheted, te egy más világ gyermeke vagy. Dobrovits válasza –
egyszer már az én időmben is szétlőtték a várost – arra utal, hogy megértette: az emberek
nem légüres térben élnek, s nem absztrakt morális elvek határozzák meg tetteiket.
Doxa életének alakulása az általam itt elővezetett olvasat szerint azt illusztrálja, hogy az
erőszakkal elfojtott történelmi természetű önismeret patologikus formában tér vissza. Az apja kilétére kíváncsi fiú prófétikus dumájával fiatalokból álló rajongótábort gyűjt maga köré.
Dobrovics sokkal érdekesebbnek találja Doxa sajátos nyelvművészetét, mint a törzs egy másik tagja, Felvinczy fluxus-performanszát (igen érdekes értékítélet ez, vajon egybeeshet Bereményi Géza álláspontjával?), s Bébivel egyetértve úgy véli, hogy a furcsa szövegek valahogy
a múltból és a múltról szólnak. Doxa élete egyébként akaratlanul is reprodukálja, legalább
részlegesen, a szüleivel történteket, hiszen a fiú gyermeket csinál kedvesének (egy rendőrnyomozó lányának), ám a gyerekből egy másodpercig sem kér. A lány igen hasonlít Bébire,
nem véletlen, hogy a Doxával való kapcsolatáról nem tudó Dobrovics rá is hajt, amiért később a maga módján elnézést is kér barátjától. Doxa azért sem haragszik, hogy Dobrovics
nagybátyja a történet bizonyos pontjain felvállalta az apaságot, azaz „cukros”, hamisan meg-

„

114

tiszatáj

nyugtató megoldást kínált a fiú egzisztenciális problémájára. Ezen Doxa átlát, s közli Dobroviccsal, hogy az apa-kérdés többé nem érdekli. Amikor azonban balkézről való apósa közbenjárására – ám saját szándékaival sem ellentétesen – elmegyógyintézetbe kerül, ott a valódinál
igazabb módon rekonstruálja saját történetét. Az orvos szerint túlzott igazságérzettel megvert fiú megírja élete könyvét, de nem papírra. Amikor, Tipsi és Bébi kérésére, Dobrovics felkeresi kényszergyógykezelésének helyszínén, annak válhat tanújává, hogy egy hátborzongató (és kitűnően megírt) jelenetsorban ápoltak játsszák el a gyilkos szerelmet, az anyát, a fiút,
s a távollévő apa körülöttük lebegő szellemét. A kikényszerített történeti amnézia a bolondokházában „jampi performansz”, „levegőbe írt félnóta” formájában oldódik fel. A tanulság
(már elnézést a kifejezésért): talán jobb lett volna idejében kibeszélnünk közös dolgainkat,
mert utólag minden nehezebb és fájdalmasabb. A kádári történelem-felejtésre logikusan következik az új undokok történelem-hamisítása.
Bereményi Géza könyvének dialógusai hibátlanok; bölcs, de bölcselkedéstől mentes
mondatainak korfestő ereje pedig teljességgel magával ragadó. Két példa: „Mindez a hetvenes évek első felében hangzott el, amikor zárt társaságokban kezdett a materializmustól viszszalengeni az inga”, illetve „Akkoriban a Kárpátiában a hatalom volt az egyetlen hiteles érzés,
miként évtizedek múltán az önszeretet”. A pénzt a regény szereplői pedig „levesnek” nevezik,
ami ezen ismertető szerzőjéből nem múló lelkesedést váltott ki. Látok persze apróbb, bírálható mozzanatokat is a könyvben. A regény elején például arról olvashatunk, hogy Dobrovics
egy időben négy barátnőt tartott, akikkel vasárnapjait töltötte, heti váltásban, azaz mindegyikkel körülbelül havonta egyszer találkozott. Nos, lehet, hogy az én valóságismeretem hiányos, de efféle kapcsolatra lehetetlennek tűnik rávenni a nőket, s a dolog valószínűtlensége
egy pillanatra elkedvetleníti a (lehet, hogy csak irigy) olvasót. Nem teljesen világos végül
számomra, hogy miért tett Bereményi Tipsi és Lurkó egyik beszélgetésébe egy rontott szintaxisú és rontott helyesírású francia mondatot? Ha ezzel azt akarta illusztrálni, hogy Tipsi
félművelt volt, aki szívesen fitogtatta – tökéletlen – nyelvtudását, akkor a helyesírást miért
rontotta el? Ennek nem sok értelme van, hiszen a mondat szóban hangzott el. Apróságok
ezek persze, melyek alig tűnnek fel ebben a gondosan megszerkesztett, az olvasók számára
valódi élményt nyújtó apa(hiány)-regényként és rafinált történeti allegóriaként egyaránt interpretálható szép könyvben.

2015. január

115

„

PAPP MÁTÉ

Téged tanulni
PION ISTVÁN: ATLASZ BÍRJA

Helikon Kiadó
Budapest, 2013
86 oldal, 1490 Ft

Pion István első kötete bírja. Bírja nemcsak az első, hanem a
második, a harmadik újraolvasást is. És bírja a csendes meg a
hangos olvasást. És nem utolsósorban bírja a kritikát. Mert a
négy ciklusba rendezett bemutatkozó anyag stílusbeli egyenetlenségei és kompozíciós aránytalanságai ellenére sem veszít abból az elemi kifejezésmódból, ami a gyerekkori emlékek, a személyes élmények és a családi történetek „sorba törésén” túl képes formába önteni az elbeszélő időbeli átváltozását is. A felnőtté válás folyamatához kapcsolódó mozzanatok markáns (de még kiforratlan) hangú felelevenítése tehát
elsősorban egy számvető attitűdhöz kötődik, mégsem válik
nosztalgikus ifjúságsiratássá vagy céltalanul kavargó, magába forduló emlékfolyammá. Már a szülőföldhöz, az Ipolymenti letkési tájhoz való viszonyulásban tetten érhető az az
időben feloldódó hajlam, amely mindenekelőtt a múltat akarja bekebelezni, hogy aztán annak minden hordalékával
együtt érkezzen meg saját jelenébe: „meg kellene ezt az egészet személyesíteni, // vagy lenyelni, mint a kígyó, egészben,
/ hadd rajzolódjon ki testemből a táj, / legalább egyszer
jóllakni, / mert betelni vele nem lehet” – szól az első vers
(A szegycsont felett) mottószerű kitétele. A többrétegű szövegek három idősíkban mozognak, melyek egymásra rakódásából alakul ki a verseskönyv alapszerkezete.
A múlt „megszemélyesítésére” tett kísérletek megannyi
beszédmódot hívnak elő, más-más elbeszéléstechnikával közelítenek az adott emléktöredékekhez. A Tévémaci meghalt
című ciklus főleg a kisgyermekkor tereit, tárgyait idézi meg:
zsúfolásig telt koleszszoba, balatonvilágosi téeszüdülő, a nővér piros úttörőnyakkendője vagy a kivonuló orosz katonáktól vásárolt hinta, mind a belső beszédben megnyilvánuló
emlékezet egy-egy állomását jelölik, miközben az adott időszak közérzetét és társadalmi-történelmi hátterét is érzékeltetik. A kórházból hazatérő nagymama vagy a lelkiismeret
furdalással eltemetett kutya emlékképei már másféle élményanyagot mozgatnak; a hozzájuk tartozó versek az elmú-

„

116

tiszatáj

lás tudatosítását illusztrálják, a halálélmény lappangó traumáját próbálják feldolgozni. A Gyere elő címet viselő ciklus számozott monológjai ennek kibontásaként, mementószerű foglalataként vannak jelen a kötetben. Az Ó-sorozat darabjai valamelyest eltávolodnak a kötet első
felének elégikus hangnemétől, a magánélet tünékeny eseményeinek, kiüresedett állapotainak
ábrázolásához egy távolságtartóbb, ironikusabb tónust társítanak, amely a rapes-szlenges
slam poetry-betétekben formálódik majd át teljesen; Pion költészetének élőbeszédszerűsége
ezekben a sallangmentes szövegekben, illetve a Téged tanuljalak hosszúversében szabadul
fel leginkább.
Érezhetően alanyi elbeszélőről van szó, aki szelídnek mondható lírai alkata mellett rendelkezik egy „odamondósabb” attitűddel is. Az ebből fakadó feszültség kifejezetten jót tesz az
olvasás dinamikájának, lazít a kötet széttagoltságán, a ciklusok zárványszerűségén. A versek
stilisztikai sokfélesége (a klasszicizáló Téli fagy keresztrímes soraitól egészen a kántálós
Nyugtató asszociatív kiszólásaiig terjed a költői eszköztár) bizonyos mértékben formátlanná
teszi a kötet anyagát; más szemszögből nézve viszont kifejezetten érdekes végigkísérni a költő hangpróbáit (a magában beszélő hangfekvéstől egészen a szócső-akusztikáig). Érdemes
megfigyelni, hogy a jelen helyzetjelentéseiben mennyire más irányt vesz a költői beszédmód,
mennyivel másabb lesz a (ki)mondás hangoltsága. A múltat idéző szavak és a jelen idő hangjai jellemzően a vendégszövegekkel teletűzdelt, rájátszásos slamelésekben elegyednek össze.
Kissé kilógnak a kötetből a budapesti Trafóban, valamint a Mika Tivadar Mulatóban elhangzott darabok, bár ezek a kötetlenebb szövegelések is egyfajta számvetésről, a jelenkor szűkös
„közösségi terének” feltérképezéséről szólnak: a huszonegyedik századi Magyarország örök
álmáról, lakóparkokról, villamosokról, az Országház kupolatisztítójáról, a főnök állapotfrissítéséről, a Gázai övezet tudósítójáról…
A Kosztolányi által is megverselt hanyatló Atlasz újra meg újra felbukkanó mitikus képe
és alakja már egy globálisabb-szimbolikusabb teret hordoz magán. „Olyan figurát kerestem,
akinek nincs ráhatása a dolgok menetére, és ezért kénytelen elviselni, ami történik vele, amit
kirótt rá az élet. Olyasvalakit, aki a szálakat nem tudja mozgatni, de mégis mindig jelen van,
és képes bármit elviselni. Én nem tudok már semmit tenni az elveszített családtagjaimért, viszont úgy érzem, az életútjukat magamban hordom, cipelem, mint Atlasz a világmindenséget:
nem tehetem le.” („Életutakat cipelek magamban”, Vass Norbert beszélgetése Pion Istvánnal
a Könyvesblogon – részlet.) Az ismétlődő motívumok (az említett, címadó Atlasz-alakzat) és
az egymásba játszott intertextuális utalások (József Attila-, Pilinszky-, Radnóti-, vagy Sütő
András-parafrázisok) segítik ugyan a versek asszimilációját, enyhítik a szövegek eklektikusságát, a kötet vezérfonala mégiscsak a családi szálakból van összeszőve; a lépten-nyomon
felbukkanó szülők és nagyszülők legendáriumának gócpontja pedig a verseskönyv negyedik,
befejező ciklusának Téged tanuljalak című hosszúverse.
Az alcímben szereplő „családregény” műfaji megjelölés persze költői túlzás, inkább amolyan emlék-mozaikról van szó, melynek képei nem csupán családi tablót mutatnak fel, hiszen
a hangsúly mindvégig az elbeszélő pozícióján, illetve a mesélés aktusán van. Így valójában
nem a történetek lesznek fontosak, hanem az általuk felidézett személyes élmények. A versfolyam kronologikus kompozícióját néhol önreflexív kiszólások szakítják meg („mert akkor
most nem ülnék itt melletted, / s nem tudnád, / hogy éppen ki meséli mindezt neked”), amelyek úgy kapcsolják össze a rég- és közelmúltat a jelennel, hogy közben valaki mást is megszólítanak. „fél lábon álltam a vízben, / magam-gyereket vittem akkor a csőrömben, / de

2015. január

117

„

meghalt, / s gyereket akarok hozni most is, / igazit – magam helyett, megáradt folyókon át a
méhedbe / fél lábon is, / hallod, hallgasd, ne aludj, / igazat beszélek neked, / mi mást beszélhetnék, / s ki másnak mondhatnám”. Már az első három ciklust át- meg átszőtték az elmúlás
motívumai, a test leépülésének, az élet kioltódásának képzetei (Monológ I–IV., Felvirágzó
stb.), a hozzájuk kötődő, elvesztett családtagok azonban csak önmagukban, egy-egy emlék
foglalatában jelentek meg; egy nagyobb lélegzetvételű lírai elbeszélés kellett ahhoz, hogy a
különböző idősíkok ne csak egymás fölé rétegződjenek, hanem szervesüljenek is.
A halállal való szembesülés feldolgozhatatlan tapasztalatának versbe vetítése akár önterápia is lehet. Ennek sajátos lenyomata a Téged tanuljalak, amely részben az automatikus
írás jegyeit is magán viseli, amellett, hogy a szöveg nyilvánvalóan tudatos munka (családfakutatás és egyéb, rokonok körében végzett anyaggyűjtés) eredménye. Ez a kettőség, a tudatos és tudattalan emlékező folyam(at)ok közös mederbe terelése sodorja magával a költőt
addig, ameddig ő maga is részévé válik a születés s az elmúlás körforgásának. Úgy, hogy újjászületik valakiben. A szóra bírt emlékezet alanya mellett így a megszólított másik fél lesz a
szöveg rejtett tárgya, a „tanulási folyamat” végpontja, ahonnan már más időszámítás kezdődik: „és látod, / hiába esett hónapokig az eső, / hiába áradtak a folyók, / hiszen évek teltek el,
/ és talán így lett végül nyár megint, / mert voltak, / akiket arra használtam / hogy téged tanuljalak meg igazán”.

BUKTA IMRE: HÁTSÓ UDVAR

„

118

tiszatáj

XANTUS BORÓKA

„Ami 2 mondatnál
hosszabb, az hazugság.”(?)
SIMON MÁRTON: POLAROIDOK

Libri Kiadó
Budapest, 2013
88 oldal, 1490 Ft

A főként slammerként ismert Simon Márton második kötete rendhagyó lírai beszédmódot képvisel. A Polaroidok
pár soros vagy néhány szavas számozott egységei olyan
pillanatfelvételeket, benyomásokat közvetítenek, amelyek
elsősorban a mindennapok létérzékeléséhez kapcsolhatók. A rövidségre és tömörségre törekvő szövegek a vers
mibenlétének újragondolására ösztönzik az olvasót,
ugyanakkor felvetik azt a kérdést is, hogy az ilyen típusú
darabok csupán verscsírák, vagy tudnak önálló egészként
működni.
A szerző az egyik vele készített interjúban alaposan
megkonstruált műnek nevezte a Polaroidokat, amelyről
sokunk első benyomása az lehet, hogy tetszőlegesen egymáshoz illesztett rövid egységek egy nagyobb, de egészében nehezen értelmezhető szövegtestet hoznak létre.
A megalkotottság szándékára azonban a kötet több
pontján is találunk utalást, sok szöveghelyet lehet kiemelni, amely önreflexív gesztusként is értékelhető: „Ami
2 mondatnál hosszabb, / az hazugság.” – magyarázza szövegei tömörségét a beszélő, ugyanakkor olyan kiszólásokat is bőven tartogat a kötet, amelyek az olvasó feltételezett kételyeire, meghökkentségére reagálnak: „Ha rosszul
érted félre, / az egész nem jelent semmit.”, „Bármelyik
mondatom leírhatnád. / Bármelyik mondatod leírhatnám.”, valamint a kötetet lezáró kérdés: „És ezt is megírod?” – annak az olvasónak a kérdése is lehetne, aki nem
önmagukban működő egységeknek, hanem egy majdani
kötet vázlatának tekinti ezeket a szövegeket.
Többszöri olvasás után valóban feltűnnek kapcsolódási pontok az egyes részek között, és már kevésbé kelti a
kötet egy kényszerű asszociációs lánc vagy esetlegesen
összerakott darabok képzetét. Ilyen például a könyv végén a japán jazztrombitás figurája, aki néhány képben

2015. január

119

„

foglalja össze a saját – vagy a beszélő? – életét: „Innentől egy 50 éves, japán jazztrombitás /
kéne emlékezzen helyettem mindenre. / Tiszafák. / Eszpartófű. / Folyékony levegő. / Izzószaküzlet. / Sikolyerdő. / Feketecsalán. / Klitorisz. / Sziromkiállítás. / Morning glory / Mild
seven / Ez mind szemét lesz egyszer. / Ez mind szemét.”
Ha pedig azokra a szerzői estekre gondolunk, ahol a teljes kötet kerül felolvasásra, az a
megközelítés is felmerül, miszerint a Polaroidok egyetlen nagy szövegnek tekinthető, és
nemcsak többé-kevésbé összefüggő darabok egészének – egy kapcsolat, egy életszakasz töredékes történetének.
A polaroid gyors és azonnal előhívható felvétel készítésére ad lehetőséget, ennek nyelvi
megvalósítására törekszik a kötet, de nemcsak erőteljes képi megoldások bevonásával. A számozott, azonban nem számozási sorrendben következő szövegek az egyetlen szavas Tej-től a
hétköznapokból kölcsönzött beszélgetésfoszlányokon: „Van még lecsó.”, groteszk kijelentéseken: „Tejszínért fohászkodom.” keresztül, egy látvány objektív rögzítéséig: „Fonnyadt kaliforniai paprika a rézsútosan beeső, szürke fényben.”, és egészen a három- négysoros aforizmákig – a legtöbbet idézett: „Az élet szép, / csak te vagy szar / Az élet szar /Te legalább szép
vagy.” – terjednek. Többféle stílus érvényesül ezekben, a szleng és a közhely ugyanúgy helyet
kap, ahogy a más szerzők beépített, csonkolt verssorai is elkeverednek a mindennapokat
idéző kijelentések, képek között – a megszólalásmódok egyenrangúságát jelezve. A szenvtelenségre, tárgyilagosságra törekvő állítások mellett: „Űrhajós fotózza / az óceánt.”, szorongás, negatív érzések jellemzik a polaroidokat: „Kidobnám én a tévét az ablakon, / csak utána
már ennyi sem lenne / mire vágyhatok”, „Gyomromban egy hal úszkál körbe-körbe. / Remegek, mint a föld.”, a kötet végére pedig felerősödik a veszteségérzés: „Ha már úgyse lehet
több két ember / között, mint időről időre egy soha, / különböző hangsúlyokkal.”
A Polaroidok és a japán haiku kapcsolata megkerülhetetlen. A kötet mottójaként a műfaj
elméletét kidolgozó Macuo Baso egyik haikuja szerepel, amelyet a törzsszövegben rögtön egy
Simon Márton által írt haiku követ, ezzel a megjegyzéssel: „Ez majdnem 17 szótag”. A szerző
így kijelöli azt a hagyományt, amelyhez csatlakozni kíván, de az attól való eltérését is jelzi: elsősorban nem klasszikus haikukat szeretne írni, ezért tartja be csak hozzávetőlegesen a műfaj kötöttségeit, a 17 szótagos – 5/7/5 – versformát. A haiku más jellegzetességeit hasonló
módon követik a Polaroidok szövegei: általában nem természeti képet közvetítenek, de sok
esetben tárgyilagos hangvételűek, szójátékok is gyakran előfordulnak. A műfaj eredendően
hangsúlyos szerepet szán a befogadónak, aki továbbgondolhatja a pár soros verset. A Polaroidok a haiku ezen vonását próbálja maximalizálni: a tömör, esetenként néhány szavas szövegek önmagukban – és a kötet egésze felől nézve is – nagy szabadságot adnak az olvasónak,
aki hangulata, előzetes tapasztalatai alapján egészítheti ki gondolatban az olvasottakat.
Összességében nézve, Simon Márton kötete csak részben győz meg arról, hogy önálló lírai
alkotásoknak tekintsük a polaroidokat, vagy jól értelmezhető egészként fogjuk fel az általuk
kialakított szövegtestet. Az erős, különleges képiséggel rendelkező darabok, valamint a mindennapi bölcsességen túlmutató megállapítások – és ezekre bőven találunk példát – kilépnek
az azonnal feledhető kategóriájából, és önállóan is képesek hatást elérni, a kötet a maga teljességében azonban kevésbé. Talán azért sem, mert a provokatív, aktuális kérdéseket feszegető, előadásban nagyon jól működő slamszövegek szerzőjét nem tudjuk szem elől téveszteni
a Polaroidok olvasása során sem.

„

120

tiszatáj

ZELEI DÁVID

Megkövülve, tutaj nélkül.
A Mau-Tempo-ház esete
a huszadik századdal
JOSÉ SARAMAGO: ALENTEJO – EGY ÉVSZÁZAD
REGÉNYE

Európa Kiadó
Budapest, 2012
490 oldal, 3200 Ft

Képzeljük el, hogy a kétezres évek távoli Litvániájában a valami megmagyarázhatatlan okból a magyar irodalommal foglalkozó, azt fogyasztó olvasó a véletlenek furcsa egybejátszásának eredményeképp szinte csak Kelet-Magyarországról
szóló írásokat kapna kézhez: sorjáznának Grecsó Krisztián és
Borbély Szilárd vonatkozó írásai, később tán még Krúdy
Napraforgója is előkerülne, vészterhesebb elmebetegek pedig a hosszas nyomozómunkával interneten fellelt Vörös Postakocsi-számok Google-fordított Móricz-elemzései által fedeznék fel a huszadik század első felének e géniuszát. Valami
ilyesmi „fenyegeti” a portugál irodalom magyarországi fogyasztóját is: az elmúlt évek trendjei alapján kezdhetnők azt
gondolni, e, hajdan fél világot átfogó birodalom mára – némi
túlzással – a Délre, a par excellence perifériára, Alentejo-ra
szűkült. Hogy mindez egy, a portugál irodalomban valóban
lezajló befordulás hű tükre, vagy a magyar kiadáspolitikáról
és a befogadó (olvasó) igényeiről mond sokat, arra még rákérdezünk később, azt mindenesetre, hogy a régió egyfajta
márkanévvé, hívószóvá nőtte ki magát mifelénk, jelzi, hogy
az Európa Kiadó szerencsésnek tartotta a szakirodalomban
(az eredeti cím szószerinti fordításával) Fölemelkedve a földről címen számon tartott 1980-as Saramago-regényt Alentejo
– Egy évszázad regényére átkeresztelni. A magunk részéről
kevéssé támogatandó, de marketingszempontból érthető
címváltoztatásból úgy tűnik, a kiadó arra számít, a régió neve
a rutinosabb olvasóban már ismerősen visszhangozhat, s Rui
Cardoso Martins élénk kritikai visszhangot kiváltó első regénye alapján erre van is némi esély. Az És ha nagyon meg szeretnék halni ugyanis két, egymáshoz közel álló statisztikai
adat (az egyformán gyászos öngyilkossági statisztikák) nar-

2015. január

121

„

rációvá öntésével megteremthette a magyar olvasóban a sorsközösség érzetét („nekik is
majdnem olyan szar”) e vidékkel, melyről José Luís Peixoto Egyetlen pillantás nélkül című regényéből már amúgy is szerezhettünk információkat. Mindebből két dolog következhetne:
hogy a posztkoloniális (itt: gyarmatai elvesztése utáni) portugál irodalom ezzel a területtel/kronotoposszal érzi magát identikusnak, s ezzel véli kifejezhetőnek nemzedékének életérzését (ez a kortárs luzitán irodalmat erősen leszűkítő megközelítés lenne), illetve – s ez
már közelebb járhat az igazsághoz –, hogy a magyar olvasó ezt a részt érezheti saját identitásával összekapcsolhatónak, vagy egyszerűbben: érdekesnek.
Akárhogy is, a mostani Saramago-kötet [Pál Ferenc fordítása] annyiban mindenképp kilóg a sorból, hogy több, mint harminc évvel ezelőtt íródott, így Alentejo kontextusában – kivételesen – ő az utólag megismert előfutár. Mindez a Saramagóra oly jellemző megkésettség
eredménye: nem elég az író kései újraindulása (a világhírt meghozó regényeit már hatvanas
éveiben írta), a periféria-hatásnak köszönhetően nemzetközi színtéren legalább tíz év ráhagyással kezdtek feltünedezni regényei: az első (tegyük hozzá: európai viszonylatban kifejezetten korai!), magyarul megjelent kötete, a Kőtutaj csak 1989-ben látott napvilágot (angolul
viszont csak 1994-ben, németül pedig 1997-ben!), így sokáig egész Európa „futott” Saramago
után, aki így mindig vagy négykötetnyi előnyben volt a kiadókkal szemben. Most, az életmű
lezárultával ugyanakkor végre alkalom adódik a visszanyúlásra is. A kritikusnak be kell vallania, az ilyesmitől baljós előérzet támad benne, ilyenkor szokás ugyanis előkaparni a padlásról azokat az ifjúkori zsengéket, balkézről született újságcikkeket, netán egyenest szótárt
szerkeszteni az alkotóról (ez utóbbira a Márquez-szótár a legelrettentőbb példa), amik nélkül
egészen biztos nem éreznénk csonkának az életművet.
Ebben az esetben ugyanakkor minderről szó sincs: az Alentejo fontos könyv, és maximálisan igazolja, miért ezzel a kötettel robbant be Saramago a portugál irodalom élvonalába;
mind összetéveszthetetlen és már nagyon is posztmodern elbeszéléstechnikájában, mind világlátásában készen áll már a nyolcvanas évek nagy történetírási metafikcióira, melyek majd
meghozzák számára a világsikert.*
A regény számos nagy hagyományú irányzatot és műfajt fogad magába, hogy azokat
egyéni hangon, sajátos formában ötvözve a skatulyákat kedvelő kritikusok és irodalomtörténészek számára zavarba ejtően ellentmondásos, mégis felettébb vonzó elegyet hozzon létre.
Az alábbiakban e műfaji gyökerek felől közelítve próbáljuk meg feltárni a könnyen befogadhatónak tűnő szövegtest komplexitását.
A regény műfaját tekintve – első ránézésre, és legegyértelműbben – családregény, ilyen
módon egy alapvetően polgári hagyományba ágyazódik; a századelő híresebb, jellemzően
upper-class sagáit (gondoljunk itt például Thomas Mann A Buddenbrook-ház (1901), vagy
Galsworthy A Forsyte Saga (1906–21) című művére/regénysorozatára) ugyanakkor a század
közepére funkciójukban, időkeretükben és társadalmi helyzetükben egyaránt eltérő regények, regényfolyamok követik – mintapéldájukként a Saramagóra is erősen ható Márquez-

*

A regény elemzéséhez nagy segítségemre volt Pál Ferenc kiváló Saramago-monográfiájának vonatkozó része (A végtelen regényszöveg bűvöletében. Bp., Mundus, 2000, különösen 48–62.), valamint
Urbán Bálint („Saramago posztmodern neorealizmusa: Alentejo – egy évszázad regénye”. Kalligram,
2013/5, 84–89.; a kéziratért és tanácsaiért külön köszönet a szerzőnek) és Lélia Parreira Duarte
(„Levantado do Chão, de José Saramago: a grande novidade dos anos 80” IPOTESI (Juiz de Fora),
2011/1. 201–208.) tanulmánya.

„

122

tiszatáj

klasszikust, a Száz év magányt szokás említeni. Az ötvenes-hetvenes években emellett több
olyan, méltán népszerű saga születik, mely, Saramagóhoz hasonlóan, a földről, vagyis az alacsony társadalmi helyzetből való felemelkedést taglalja, esetenként jóval nagyobb távlatban.
(Sommásan azt is mondhatjuk, hogy a dekadens hanyatlástörténeteket a második világháború után fölváltják a fejlődésregények.) Ott van például a Márquezre elemi hatást gyakorló
brazil Érico Veríssimo O Tempo e o Vento (1949–1961) című, több, mint kétezer oldalra rúgó
regényfolyama, mely a tizennyolcadik századtól 1945-ig követi a Terra Cambarák útját a szegénységből az országos nagypolitika színpadáig, vagy Alex Haley dokumentarista (még ha
nem is dokumentumértékű) identitáskeresése, az Amerikában határtalan népszerűségre
szert tevő Gyökerek (Roots, 1976), mely a nyugat-afrikai faluközösségtől magáig az íróig vezeti végig minden afroamerikaiak szimbolikus történetét. Saramago regénye ezeknél szerényebb időkeretet és szűkebb családot választ a Mau-Tempók 1905-1974 közötti történetét
elmesélve. A kritikai kiadásokat hatalmas, széthajtható genealógiai táblázatokkal illusztráló,
több évszázadot átfogó családregényektől eltérően ragaszkodik a földhöz: Haleytől eltérően
nem követi a szereplők vándorlásait (pedig lenne rá mód, többen szerencsét próbálnak a
nagyvárosban), csupán azokra korlátozódik figyelme, akik megmaradnak a faluközösség keretei közt, így szereplőkészlete viszonylag szűk, vonalvezetése pedig alapvetően vertikális:
nagyrészt az egymást követő férfiak története ez; időbeli tere pedig tulajdonképpen egy emberélet; a cselekmény ideje csaknem egybeesik João Mau-Tempo életével.
A cselekmény röghöz kötése egyúttal egy másik hagyományt is megidéz: az ezerarcú regionalizmusét. A táj főszereplővé emelése mind az Ibériai-félszigeten, mind Latin-Amerikában változatos és gazdag hagyománnyal rendelkezik: Spanyolországban Galdóson kívül nincs
olyan kanonikus realista író, akinek írásművei ne egy jól behatárolható régióhoz kötődnének,
az őket követő ’98-as nemzedék (Unamuno vagy Azorín generációja) pedig kivételesen gazdag tájleíró esszét hagyott az utókorra. Portugáliában a romantika óta divatos az útirajz (kevéssel a tárgyalt kötet után Saramago is jelentkezik eggyel, Utazás Portugáliába címmel), s a
harmincas évek neorealista prózája is erősen köthető a vidékhez; Latin-Amerikában pedig a
század húszas éveiben íródnak azok a tájregények, melyekről Scholz László joggal írja, bennük „a táj mindennek eredője, mindennek színtere és jelképe is”. Ilyen vagy olyan módon
Saramago viszonyulása a magyar címet adó Alentejo-hoz sokukkal rokonítható, mégis: e táj
nem a haza útikönyv lapjaira való büszkesége, egyszerűen csak egy olyan, terhes keret,
melyből mindig több volt, mint elég („Ha minden egyébben szükséget látott is, tájképekben
soha nem szűkölködött” (9.) vö. Rulfo síkságával: „Ki az ördög csinálhatta ilyen nagyra ezt a
síkságot? Mire jó ez?”). A táj lassú, kíméletlen s mértéktelen emberéhsége José Eustasio Rivera Örvényének dzsungelét idézi, mely, mint a szállóigévé vált utolsó mondat fogalmaz, valósággal felfalja az eltűnt főhősöket. Saramago ember-hősei ugyanakkor – az egymáshoz, hatalomhoz és az élethez való viszonyukban – mintha inkább Rulfo mexikói parasztjainak szikár,
cseppet sem romantikus egyszerűségét idéznék; az ingerszegény környezetben mintha évszázadok óta megállt volna az idő. Az Ibériai-félsziget más agrárvidékein végigtekintve nem
minden ok nélküli e megállapítás: a spanyol polgárháború egy inkább unalmas, mint véres
frontszakaszán kóborolva George Orwell jegyzi le, hogy legnagyobb megdöbbenésére a helyi
parasztok még mindig ugyanolyan pattintott kovakövet használnak boronáikban, mint amilyet a paleolit korban lehetett szokás, az ötvenes évek kasztíliai vidékét megörökítő Delibesremekműben, A patkányokban pedig az adminisztráció a barlanglakások megszüntetéséért

2015. január

123

„

küzd – kevés sikerrel. Az időtlenségre való kifejezett rájátszás ugyanakkor unamunói hatásokat mutat: az olyan elejtett utalások, mint „Hosszú századokig tartott, míg ide eljutottunk,
és ki kételkedne abban, hogy mindez így is marad az idők végezetéig” (13.), vagy „barbár
idők történetét beszéljük el, alig léptünk még túl Lamberto Horques Alemão korán, a tizenötödik századon” (44.), jól illik ahhoz, ahogy a spanyol filozófus-író egymáshoz rendeli a tájat
és a történelmet („Nézd csak, olyan, mintha megállt volna az idő, mintha az a pásztorlány
mindig is ott lett volna (…), és olyan, mintha ugyanígy ott maradna örökre, úgy, ahogy ott
volt, amikor eszmélni kezdtem, s úgy, ahogy ott lesz, amikor elvesztem a tudatom. Az a pásztorlány a sziklákkal, felhőkkel, fákkal, vizekkel együtt a természet és nem a történelem része.”).
Ha a regény végképp feloldódna a végletes időtlenségben, fennállna a veszélye, hogy
holmi ál-népieskedő kosztumbrizmust kapunk, ha pedig kimerülne az elnyomott nép szenvedésének ábrázolásában, papírforma szerint irodalomba öntött marxista brosúrát kapnánk
eredményül – ahogy ez a műfaj kifáradása után a latin-amerikai tájregénnyel és a portugál
neorealista prózával is meg-megtörtént időnként. Szerencsére azonban a zavaró egyszerűsítések és az irányos következtetések elmaradnak. Nem állítjuk, hogy a regény olvasása folyamán egyszer sem ötlött fel bennünk Saramago baloldali elkötelezettsége, azt viszont nagy
biztonsággal meg merjük kockáztatni, hogy aki nincs ennek tudatában, az nem találja ki magától a regény alapján. A kötet ugyanis ahhoz túl árnyaltan, túl erős lényeglátással, beleérzéssel és kifejezőerővel adja vissza az egyszerű szegényparasztok társadalomtól való el-, ki- és
leszakadottságát. A hermetikus, kasztszerű társadalmi elválasztódást és ebből fakadóan egymás megértésének lehetetlenségét jól példázza, amikor a kommunista propagátor hírébe került falusiakat megtörésük érdekében egy kockás füzettel zárják be celláikba „elgondolkodni”
egy időre, hogy aztán a füzetek összeszedésekor kiderüljön: a legfeljebb egy-két elemit végzett zsellérek, jobb híján mindannyian saját nevüket körmölték az első oldal tetejére.
Az árnyalt problémaábrázolás azonban önmagában még nem hidalná át az időtlenség adta korlátokat. Ahhoz kell valaki, aki nem akar „belekövesedni ebbe a nyomorúságba” (46.),
aki dinamizmust visz a totálisan atemporális, ahistorikus alentejo-i univerzumba. Bár alkoholista cipész gyerekeként, két elemivel csekélynél is csekélyebb mozgástér adatik neki, a
második nemzedék tagja, João Mau-Tempo az, aki nevére („rossz idő”), és a portugál délvidéken márquezi malacfarokként rettegett kék szemére (mely a már említett tizenötödik századi
német feudum- és nemzetségalapító, Lamberto Horques Alemão visszacsapásszerűen ismétlődő öröksége) rácáfolva egyfajta rendhagyó fejlődésregénnyé alakítja a történetet. Bár a regény – és a kritika – nem egyszer hangsúlyozza a nagybetűs Történelem és Alentejo közti kapocs szinte teljes hiányát („Ez itt nem a világ, ez Portugália, Alentejo” [442.] vagy „A trón ledőlt, az oltár kijelentette, hogy ez az ország mostantól nem az ő világából való, a nagybirtok
mindent világosan látott, és megmaradt a helyén” [40.]), mégis, az események katalizátora az
az évorai, Francót támogató nagygyűlés, mely, amellett, hogy kiválóan megmutatja nemzet és
társadalom még meglévő éles elválását a század első felében (a teherkocsikkal Évorába szállított szegényparasztok közül a felcsendülő himnuszt némelyek fel sem ismerik, énekelni pedig senki sem tudja: „bizony, jó lenne, de ki tudja a himnuszt, még ha a marianita volna”
[126.]), cselekvésre ingerli a kritikai szellemet mindig is magában hordozó João-t, aki a földalatti mozgalmak klasszikus útján járva, abba a börtönt is beiktatva jut el a röplapok olvasásától a terjesztéséig, majd a lázításig, sztrájkszervezésig, s az abban való részvételig. Szerepe
távolról sem vezéri; csendes természete és csekély műveltsége egyaránt gátja ennek – helyet-

„

124

tiszatáj

te, klasszikus posztkoloniális szubjektumként ő maga válik a névtelen, arctalan tömeg megtestesítőjévé, a nép néma hangjává, amely végül a „szegfűk forradalmával” kiharcolja magának a metaforikus megszólalás lehetőségét. A regény vége a magyar olvasó és a jelen olvasatából egyaránt keserűen ironikus: „Felkelt az igazság napja” (487.), összeomlik a diktatúra és
– ami Alentejo szempontjából sokkal fontosabb – a Lamberto Horques Alemão óta rendre különböző -bertók családi tanácsaként működő nagybirtok is („nem volt ott…egy Norberto és
egy Gilberto sem, ki tudja hová tűntek [488.]). A Mau-Tempók a – velük egylényegű – tömeggel együtt vonulnak egy szebbnek ígérkező jövő felé; köztük ott az addigra már halott João
Mau-Tempo is. Jogosnak tűnik Urbán Bálint részéről az „emancipációregény” megnevezés: a
nemi szerepek mellett (a negyedik generációt képviselő Maria Adelaide már a férfiakkal
együtt tüntet) kiolvasható a végkifejletből a rabláncoktól való elszabadulás, a társadalmi integráció reményteli narratívája is. Ugyanakkor már felsejlenek azok a kételyek, amelyek
bennünk a rendszerváltás után csak a hosszas eufóriából való kijózanodáskor: „Nincs munka,
hát mi ez, milyen szabadság ez” (477.) – még nem gyökerezik meg a gondolat, de már felmerül, talán a diktatúra vége önmagában még nem a Kánaán, csupán annak távoli, néhol délibábos ígérete. Hosszú út vezet még innen a gazdasági összeomlásig és addig a melankóliáig,
amit a magyarul nemrég megjelent kortárs portugál drámaantológia (Melankólia ezerrel) címébe is ültetett – minket viszont a regény minősége kell vigasztaljon, miközben visszagondolunk azokra az időkre, amikor még – akár a luzitánok – őszintén hinni akartunk egy távoli,
boldogsághoz hasonló valami létezésében.

NÉMETH ÁGNES: A GONG-SOROZATBÓL

PERELI ZSUZSA: ILLUMINATIO

