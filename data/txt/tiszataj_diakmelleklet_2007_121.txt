A TISZATÁJ DIÁKMELLÉKLETE
2007. MÁJUS

121. SZÁM

NYILASY B ALÁZS

A Mikszáth Kálmán-i komikus románc
és a versek
Természetesen már a kortársi kritika tudta, és az
irodalomtörténet-írás is állandóan szem előtt tartja,
hogy Mikszáth Kálmán „regényeiben” „sajátos komikai felfogás és feldolgozási mód” működik, hogy
az író „Legelőbb és legélesebben […] azokat a vonásokat látja meg mindenkiben és mindenben, amelyek humoros hatás keltésére alkalmasak.”1 Tulajdonképpen e régi tudást hasznosítjuk, ha egy lépéssel
előbbre lépünk, és a Mikszáth Kálmán-i elbeszélésművészet alapvető sajátságait két nagy (egymással is
összefüggő) műfaji szabályrendszer, a románcosság
és a komikusság-humorosság felől próbáljuk kigombolyítani, ha az alakformálás, a perspektívateremtés és az elbeszélésmód megértéséhez a Fieldingtől megteremtett (Smollett, Dickens, Hoffmann,
Gogol, Jókai által folytatott) műforma, a komikushumoros romance játékszabályait hívjuk segítségül.
Hogy a mikszáthi cselekményvezetés állandó
anekdota-közbeiktatásokkal dolgozik, hogy komikus-humoros színezetű, általában csattanóval ellátott rövidtörténetekkel lassítja, szélesíti ki a cselekmény menetét, az ismert és éppen elégszer ismételgetett igazság, elég, ha csak egy-két vonatkozásban utalunk rá. Az anekdotabetétek hosszúsága1

NAGY Sándor, Mikszáth humora, Irodalomtörténet, 1914,
391, SCHÖPFLIN Aladár, Mikszáth Kálmán, Bp., é. n. (1941),
123.

MIKSZÁTH KÁLMÁN
(1847–1910)
A Mikszáth Kálmán-i
elbeszélésekben föllelhető
humor- és komikumteremtő
módozatokat számba véve
nem mehetünk el szó nélkül
a prózaszövegekbe beiktatott
versek mellett sem, annál
inkább, mert a szakirodalom
e költeményeket eleddig aligalig méltatta figyelemre.
A különböző románcokban
persze nem mennek ritkaságszámba a történés
szereplői által szerzett és
előadott költemény-betétek.

rövidsége mindenesetre igen változó a Mikszáth-szövegekben. Egyesek, például
Pruzsinszky és Pongrácz „ország-visszaállító” ügyködése vagy Deák Ferenc és
a nemzeti színű gomba esete, mindössze néhány sorosak.2 Hosszabb, többelemű
történéssort tartalmazó anekdoták viszont a Trnowskyak, Gregoricsok vetélkedését taglaló elbeszélésrészletek a Beszterce ostromában és a Szent Péter esernyőjében, Kopereczky főispáni csínyjei, Bubenyik gyöngyszerző tranzakciója a Noszty
fiúban, Buttler János és Horváth Piroska papírhajók általi levelezése a Különös
házasságban, Katánghy Menyus feleség- és (főképpen) hozományvadászata a Két
választás Magyarországon című elbeszélésben. Ugyanazon anekdota természetesen több Mikszáth-műben is szerepelhet. A tót napszámosok mit sem sejtve felszeletelik és befalják a külhonból hozatott méregdrága tulipánhagymát – a Nemzetes uraimékban a szép Barosné, a Különös házasságban Fáy István nemzetes
uram kénytelen elszenvedni a szörnyű inzultust.3
Rendre találkozunk Mikszáth elbeszéléseiben a komikus művekből jól ismert
alakokkal: a tehetségtelen, de hangjára büszke énekessel, a csúnyácska, tetszésre
vágyó nővel, a gazdáival szemben diktátori attitűdöket gyakorló inassal, a más civilizációból átcsöppent, mulatságos értetlenkedésekbe keveredő idegennel, az
igazi, nagy nőbe reménytelenül szerelmes kamaszfiúval, a zsugori pénzhajhásszal.
(Kozsibrovszky az Egy éj az Arany Bogárban című szövegben, Fábiánné A beszélő köntösben, Georges alias Szabó Gyurka, a szigetvári hős és kompániája az
Új Zrínyiászban, maga a történetmondó és Gáll uram a Prakovszky, a híres kovácsban). A komikus-humoros arzenál elidegeníthetetlen részei a bizarr különcök, csodabogarak, kedves csirkefogók, szeretetre méltó gazemberek, spleenes,
blazirt jópofák, sznob, kicsinyes polgárok, humoros öregek, jó vérű papok, taní2

3

Pongrácz István lengyele, Pruzsinszky Szaniszló szokásos lamentációs színjátékát végzi („– Szegény édes hazám, szegény Lengyelország”), mire a boros állapotban levő István gróf az asztalra üt,
és megigéri, hogy visszaállítja a szétdarabolt ország egységét. Másnap Puzsinszky be akar menni
Zsolnára egy-két görbe napot csinálni, s tíz aranyat kér gazdájától, Pongrácz azonban elhárítja.
„– Nem lehet – felelte István gróf nagy ravaszul. – Hová gondolsz, Szaniszló? Ne légy kérlek, olyan
könnyelmű. Minden garast össze kell raknunk a nagy célra, ha vissza akarjuk állítani a hazádat,”
Deák Ferencnek trikolor szalaggal felszerelt galócát küldenek, de ő nem nyúl hozzá. „[…] mikor az
»Angol királynő«-nél elébe tették megsülve, a nemzetiszín pántlikával nyakán, csak nézte, de nem
mert belőle enni. »Várom – mondta –, hogy előbb talán a Szózatot is el fogja énekelni.«”
MIKSZÁTH Kálmán, Beszterce ostroma, Mikszáth Kálmán összes művei 6. kötet, s. a. r. Bisztray
Gyula, Bp., 1957, 46–47, MIKSZÁTH Kálmán, A Noszty fiú esete Tóth Marival, I. kötet, Mikszáth
Kálmán összes művei 20. k., s. a. r. Rejtő István, Bp., 1960. 18–19.
A drága tulipánhagyma elfogyasztásának anekdotája a Különös házasság kritikai kiadásának tárgyi jegyzete szerint Jókai Eppur si mouve című művében is szerepel. A közlés azonban nem pontos. A Jókai-műben Jenői Kálmán bizalmasa, Béni bácsi a húsz külföldi tulipánhagymát rendben
beülteti Erzsébet asszony kertjébe, csak a kiszedett egyszerű példányokat eszi meg, hogy a titkos
csere ki ne derüljön.
MIKSZÁTH, Különös házasság II. k. MKÖM 14, s. a. r. Bisztray Gyula, Bp., 1960, 225, JÓKAI
Mór, Eppur si muove És mégis mozog a föld I. k., Jókai Mór összes művei 22. kötet, s. a. r. Margócsy József és Margócsy Józsefné Oberlander Erzsébet, Bp., 1960. 172.

2

tók. Ilyenek Luppán lovag, Csutkás tanár úr és Csemez Stevo Az aranykisaszszonyból, a Trnowskyak és a Gregoricsok a Beszterce ostromából, a Szent Péter
esernyőjéből, az ifjabb és öregebb Behenczy báró ugyancsak a Besztercé…-ből,
a fölényes Krúdy Kálmán, a szellemes, cinikus Katánghy Menyus a Krudy Kálmán
csínytevéseiből, a Két választás Magyarországonból, a kicsinyes, korlátolt életformában mocorgó bürgerek az Új Zrínyiászból, A fekete városból, Kupolyiék
A fekete kakasból, Palojtayék a Noszty fiúból, a glogovai mester a Szent Péter esernyőjéből.
E figuráktól persze elválaszthatatlan a komikus-humoros szituáció. Standard
vígjátéki pozíció a Mikszáth-szövegekben a bumerángeffektus: a ravaszkodás
a cselvető ellen fordul, s a méltán pórul járt szereplőn jót lehet nevetni. Az „aki
másnak vermet ás maga esik bele” szituációja jut érvényre A beszélő köntösben is.
A kecskeméti küldöttség a sok ajándékért cserébe azt kéri a török császártól, hogy
a sorban utánuk következő nagykőrösi deputáció kívánságát mindenképpen utasítsa el. Igen ám, de a ravasz kőrösiek azzal járulnak a szultán elé, hogy föltétlenül
teljesítse Kecskemét kérését. Máskor – ez is megszokott nevetésgeneráló effektus – az intim bizalmaskodást a címzett leleplezi, s hirtelen a közösség elé tárja.
„– Ugyan Behenczy, hagyjon békét! Mit nyomogatja a lábamat? Szóljon nyíltan,
ha valami baja van. Akar valamit?” – szégyeníti meg a kis bárót Esztella a Beszterce ostromában, s fakaszt vidám hahotát az asztaltársaság körében.4 Ismét
máskor a nem túlságosan bátor emberke mutatkozik merésznek, ha biztos benne,
hogy az erőpróbára úgysem kerül majd sor: „úgy látszik, igen tetszett Quendel
úrnak, hogy őt fogják […] ezt várta és most már mint egy erővel visszatartott
ember kezdte magát rángatni, hogy így meg amúgy, eressze őt a tisztelendő úr,
vitézi dolog ez, nem értenek ehhez a papok stb.”5
A ravaszkodó alkudozások, trükkök, furfangok, vetélkedések, átverés-kísérletek, e különösen fontos komikai szituációk rövidebb-hosszabb formában szinte
minden Mikszáth szövegben megjelennek. Orizi, a halálra ítélt briganti utolsó kívánságként azzal áll elő, hogy franciául akar megtanulni (Galamb a kalitkában),
az útszélen baktató Filcsik ügyes trükkel kerül föl Horváthy ispán kocsijára, ráadásul még ki is túrja az ott levőket (Krudy Kálmán csínytevései), Bubenyik fortéllyal szerzi meg gazdájának a nélkülözhetetlen gyöngyöket, s úgy intézi a dolgot,
hogy még a rászedett őrzők hálálkodjanak (A Noszty Feri esete Tóth Marival),
a Trnowskyak egymással vetélkedve verik magukat mind nagyobb-nagyobb költségbe (Beszterce ostroma), Prepelicza András buzgó haszonmaximalizáló kísérletei egy ideig sikerrel járnak, de végül alapos verésben részesül (Szent Péter esernyője).
4

5

MIKSZÁTH Kálmán, Beszterce ostroma, Mikszáth Kálmán összes művei, 6. kötet, s. a. r. Bisztray
Gyula, Bp., 1957. 33.
MIKSZÁTH Kálmán, A fekete város II. kötet, Mikszáth Kálmán összes művei, 23. k., s. a. r. Király
István, Bp., 1961. 78.

3

Az „alsóbb szintű”, farce-hoz, buffóhoz, burleszkhez is kapcsolódó komikumfajták szintén felbukkannak a Mikszáth Kálmán-i szövegekben, bár előfordulásuk
kétségkívül szórványosabb, mint a komikus romance-ot megteremtő Henry Fielding elbeszéléseiben volt. Bogozy Miska bácsi komikus talentuma a kutyaugatásban és a malacok szerelme imitálásában merül ki (Gavallérok), Prakovszky, Amelia tante és Marzson Györgyné süketek, mint az ágyú (Prakovszky, a siket kovács,
A vén gazember, Az eladó birtok), a feleség-fúria kosztros hajjal, felgyűrt ujjakkal
hányja ki a férj holmiját az udvarra, a férfi egy széket forgat maga körül, mialatt
két harcias szakácsné piszkafával és meszelőrúddal igyekszik hozzáférni; a különös kastélyban köhögő növények, hasbeszélő major domus és borotvát forgató
majom fogadja a vendéget (Sipsirica), a képviselő otthon elszundít, és a csengetytyűszóra riadva a „Szavazzunk!” felszólítást mormogja; a vőlegény a vőfélyre érti
amit mond, de párbeszéd-partnerei jó darabig azt hiszik, szavai a menyasszonyra
vonatkoznak (Galamb a kalitkában); az elszabadult papagáj a „Cukor, cukor, cukor!” hívogatásra a „Takarodj takarodj takarodj!” replikával felel, és esze ágában
sincs elhagyni a fa magasát (Két választás Magyarországon).
Az utóbbi, 1896-ban megjelent műből vett idézet, a papagájvadász és a papagáj komikus-humoros szóváltása egy másik szempontból is szemléltető példaként
szolgál. Illusztratíven mutatja, hogy az interakciók, párbeszédek a Mikszáth-művekben ugyancsak a komikus-humoros perspektíva jegyében állnak: minduntalan
várható, hogy replikává, szellemes megfeleléssé, witté, szójátékká, bon mot-vá
alakulnak. Így, ilyen replikázó szellemességgel válaszolja meg a szerelmes Tahó
Katica a fess Nagyiday Ferenccel kapcsolatos kifogásokat a Farkas a Verhovinán
című elbeszélésben, így vág vissza Görgey János, a feleségét féltő fiatal férj, Thököly fejedelemnek A fekete városban, és ily módon, csattanós bon mot-val dolgozza ki magát szorult helyzetéből Noszty Feri is Fruzsina asszony születésnapünnepségén. Podwolsky gróf, a pajkos kötekedő a néhai Nosztyné szép fehér testét dícséri, majd a fiú haragos megdöbbenését semmibe véve hozzáteszi: hajszálon múlott, hogy nem ő maga a fiatalember apja. Feri erre érthető módon még inkább megdöbben.
„[…] halotti sápadtság borította el arcát, s hogy remegő kezeinek munkát adjon, egy cigarettát sodort a jobbkezével, miközben ballal bajuszát morzsolta, tépegette nagy izgatottan.
Mindenki feléje fordult, mit fog tenni […]
– No, mit morogsz hékás? Miért nem szólsz? – piszkálta kedves kötekedéssel
Podwolsky a sarkantyúit összeütve.
– Azon gondolkozom – felelte Noszty epés humorral, a szemöldjeit felhúzva –
hogy apagyilkos legyek-e ezentúl, vagy pedig ne legyek gentleman?”
(A szellemes replika derültséget, tapsokat, bravókat arat, és persze csakhamar
az is kiderül, hogy a játékos kötekedés mögött nem rejlik semminemű kompromittáló mozzanat. Podwolsky elmeséli a mulatságos anekdotát: hogyan akarta

4

megkérni Noszty későbbi édesanyja, a főispán-leány kezét, hogy előzte meg őt
hajszállal Noszty Pál, s a történet befejeztével „édes szeretettel, szinte büszkeséggel” feledi szemét az ifjú szolgabíró deli alakján.) 6
A Mikszáth Kálmán-i elbeszélésekben föllelhető humor- és komikumteremtő módozatokat számba véve nem mehetünk el szó nélkül a prózaszövegekbe beiktatott
versek mellett sem, annál inkább, mert a szakirodalom e költeményeket eleddig
alig-alig méltatta figyelemre. A különböző románcokban persze nem mennek ritkaságszámba a történés szereplői által szerzett és előadott költemény-betétek.
Arany János nagyobb munkái közül a Buda halálában, a Toldi estéjében, a Toldi
szerelmében is vannak énekelt versek, egyszer hún regős, máskor csúfolódó udvari apród, ismét máskor álruhás, titokzatos dalnok adja elő őket. Az Ivanhoe hősei, az erdei remete és az angol király a „zöld világ” kellős közepén, a sherwoodi
erdő otthonos kuckójában baráti, „dalnokversenyt” rögtönöznek, a Rob Roy költészetet nem kedvelő apa-figurája ironikus-hősi deklamációval olvassa föl Frank
Osbaldistone romantikus balladáját. A scotti románcforma felől a démonikusironikus történelmi látomás felé elmozduló Kemény Zsigmond-i Zord idő három
beillesztett dalt is tartalmaz: kettőt a budai lantos, egyet Komjáthy Elemér énekel.
Mikszáth vers- és dalszövegeinek zöme azonban a komikus románc atmoszférájának megfelelően kifejezetten komikus-humoros, ironikus színezetű. A költemények eredete, hovatartozása, nyelve a szövegfikció szerint többféle. Egy részüket faragatlan, vidéki kántorok, dilettáns alkalmi fűzfapoéták szerzik. Tahó Mihály táblabíró versifikációi, Simovics Sámuel és a Szent Péter esernyőjebeli anonim kántor temetési éneke, Filcsik csizmadia úti búcsúztatója, Vinnyói János,
káplán „átirata” és a mulató dzsentri fiú, Korotnoky Laci „keserves” nótája az elbeszélői tulajdonítás szerint is magyar nyelvű, műköltői versszövegek (Farkas
a Verhovinán, A fekete kakas, Szent Péter esernyője, Nemzetes uraimék, Új Zrínyiász, Ne okoskodj, Pista!). A „régi kuruc nótá”-nak mondott Rákóczi búcsúja A
két koldúsdiákban szerepel, a Marseillaise dallamára írt halandzsa a Különös házasság…-ban és A Noszty fiú…-ban bukkan föl (az első Thaly gyűjteményéből
való, az utóbbi – székely – mintáját az Esti lapok 1849. május 26-i 80. száma
közli)7, a kézbesítő-mindenes Varga Mihály és a peregrinus Chalupka által előszeretettel dúdolt dalocskák szerzőségére, hovatartozására nézve pedig egyáltalán
nincsen információnk.8
Más költemények – a narrátori közlés ezt mondja – eredetileg a tót (litván,
rutén) folklórból valók, noha az olvasó már csak a magyar nyelvű fordítást ismer6

7
8

MIKSZÁTH Kálmán, A Noszty fiú esete Tóth Marival, II. k., M.K.Ö.M. 21. kötet, s. a. r. Rejtő István, Bp., 1960. 84, 85.
Lásd a kritikai kiadás jegyzeteit. I m., 253–254.
MIKSZÁTH, Két választás Magyarországon, MKÖM 9. k., s. a. r. Bisztray Gyula, Bp., 1958. 8.
MIKSZÁTH, Nemzetes uraimék, MKÖM 2. k., s. a. r. Király István, Bp., 1956. 116.

5

heti meg. Tót riasztót fúj a toronyőr a bástyán (A fekete város), tót dalt énekelget
Koleszár Mária Malinkának A Noszty fiú….-ban, szlovák versezetet dünnyög
A sipsirica öreg talicskása, A lohinai fű leány-öregasszonykája, és a tót szerelmes
folklórból idéz az elbeszélő, a Lapaj, a híres dudásban – mindegyre magyar nyelven. A Különös házasságban a bölcsőt ringató rusznyák anya, a Farkas a Verhovinán című Mikszáth-műben a leánykoszorú dalol rutén éneket, Horváth Piroska
pajkos, Párizsból hozott, francia nótát fúj, a lublói kísértet történetében Csernyiczky felesége litván dalt dúdolgat – szintén magyarul. (Néhány szlovák nyelvű
s aztán magyarra fordított rigmus is fölbukkan Mikszáth műveiben. A magyar fordítás lehet csak úgy prózában odavetett, de utalhat műköltői igényre, ambicionálhatja a ritmikai, metrikai, rímelési „megfelelést” is.)
A tényleges leszármazás valószínűsítésére törekedve természetesen azok a magyar nyelvű szövegek jelentik a legtöbb gondot, amelyeket a mikszáthi elbeszélő
a szlovák folklórból vett fordításokként tűntet fel. A szakirodalom és a kritikai kiadás – úgy tűnik – ezt a hovatartozás-jelzést nagyjából el is fogadta, s bár konkrétumokkal, szövegfilológiai elemzésekkel, észrevételekkel nem szolgált, nem
kételkedett abban, hogy a szlovák eredeti valóban létezik.9 Első rápillantásra e meggyőződést erősítheti az a tény is, hogy a történetmondó a versekhez csatolt kommentárokban igen gyakran a költemény furcsaságát, groteszk fanyarságát, melankolikus színezetét hangsúlyozza. A Lapaj, a híres dudásban egyenesen a tót
folklór (a szlovák néplélek) sajátszerűségéről elmélkedik „Még a szerelem költészete is, amely minden népnél minden bércen, minden völgyben üdén csendül,
mely széles e világon forró, mint a tűz, andalító, mint a virágillat, őnáluk fanyar,
színtelen és furcsa” – töpreng az északi szláv faj különösségén. „Kedvesem oldalánál ültem, / Szíveink dobogni kezdtek, orcáink kigyúltak, / S már-már elcsattant volna az első bűbájos csók. / De e pillanatban a pipám kialudt, / S kénytelen
voltam eltávozni, hogy azt megtömjem.” – citál az előzetes elmélkedéshez egy
valóban sajátszerű tót szerelmes verset példa-illusztrációként. „És ez nem valami
tréfás, humoros vers ám, hanem szomorú, bánatos melódiájú dal. A legény viharos fájdalommal siratja a végzet ádáz kezét, mely az édes pillanatot semmivé

9

A kritikai kiadás harmadik kötete A lohinai fűhöz kapcsolódó tárgyi magyarázatok között a „Kevély az én szeretőm, de mire” kezdetű dalt illetően még jelez némi bizonytalanságot („Valószínüleg
Mikszáthtól magyarra fordított szlovák népdal”), de az elkövetkező leltárba vétel, listaállítás beharangozásából a határozószó már elmarad. A Mikszáth Kálmán-i elbeszélő tájékoztatásait, instrukcióit a jegyzetíró, úgy tűnik, magától értetődően hitelesnek veszi, a tót eredeti meglétét evidenciaként kezeli. („Szlovák népdalfordítások Mikszáth számos más művében is előfordulnak.”)
A század eleji kiadvány szerzője hasonlóképpen járt el. A „Kedvesem oldalánál ültem”, a „Tudod
rózsám, mi az én ágyam?”, a „Tudod-e drága nagyapám”, a „Mikor gyerek voltam…”, a „Nem ismerek szebb lányt Plevák Ancsuránál” és a „Boldog az, akinek semmije sincs” kezdetű versszövegeket azzal vezette be, hogy „A következő dalok mind tótból fordítottak”
Mikszáth Kálmán összes művei 3. kötet, s. a. r. Király István, Bp., 1957. 289.
WACZULIK László, Népies elemek Mikszáth nyelvében, Bp., 1910. 68.

6

tette, kioltván a „zapecskából” a szuszt, mely nélkül semmiféle boldogság nem tökéletes a világon” – tesz utólagos, magyarázó észrevételeket a közölt költeményhez.10
Más kérdés, hogy a mikszáthi írásművészetben több fikciós játékot és kevesebb néprajzi hitelt feltételező értelmező kifejezetten gyanúsnak találhatja ezt
a játékos, ironikus karaktermegállapítást, tendencia-kijelölést. A fordítás-fikció és
tót folklór különössége innen nézve ürügy is lehet, méghozzá kitűnő, kézenfekvő
ürügy olyan költészet prezentálására, amely nagyon határozottan eltér a kanonizált poézistől, s (a komikus-humoros románc atmoszférájába nagyszerűen illeszkedve) ízig-vérig profanizáló, depoetizáló karaktert mutat; a szlovák néplélek
melankolikus furcsasága a groteszk különösség számára biztosít mindenkor „felmentést”, s a fordítás tökéletlensége is kapóra jöhet a borzasság, fésületlenség
(valójában „tudatos” depoetizálás) magyarázataként.
„Nem ismerek szebb lányt Plevák Ancsuránál, / Nefelejts szeménél, lenszínű
hajánál; / Nem rózsatőn termett, nem liliomsáson, / Az égből esett le valami nyíláson. / Nyílást bedrótozni egy legényt fölhívnak, / Engem, Králik Gyurit, engem,
engem hínak… / Jaj, meghalok, anyám!…” – dalolja Koleszár Mária a különös búcsúzót, amely, mint az elbeszélő megjegyzi „[…] szépnek, gömbölyűnek esik ki
tótul, míg ellenben magyarul csak úgy vasvillával összehánytnak látszik […]”11
„Ha én király volnék, / Mindég egyet mondanék, / Királynak úgy illik, tralalala; / Összevissza én nem beszélnék; / Királynak nem illik, tralalala” – fújja el
a „mélabús kesergő” után a vidám csúfolódót, amelynek megszületéséhez állítólag
az a tény járult hozzá, hogy három jogi fórum háromféle ítéletet hozott egy bojtárlegény pörében, s mindegyiket a király nevében.12
„Talpra katonák! / Fel a dolmányt, / Fel a tarsolyt, / Fel a kardot, / A karabélyt, a karabélyt. / A karabély is csak elfér, / De ha lehet, hozzátok el / A pálinkás butykost is. / Mert a butykos a csatán, / Annyi, mint a kapitány” – fut bele
a rímtelen felszerelés-számbavétel a legfontosabb hadi kellékként számon tartott
pálinkás butykos által képviselt végső rímbe-csattanóba a játékos harci dalban.
„Mikor gyerek voltam, az asszonyok a kemencére híttak maguk mellé, / Mikor
legény lettem, én híttam őket; / Most, hogy öreg vagyok, semmit se szólunk egymáshoz, / Csak a talicskámat biztatgatom: / Gurulj, gurulj, kis taligám, / Te vagy
az én tápláló dajkám” – mutat az öreg talicskás munkás dala, e kesernyés, önlefokozó humorú szabadvers a nonszensz felé A sipsiricában.13
A „műköltői alkotások”, az ismert műbeli szerző-figurákhoz köthető versek
szintén profanizáló, depoetizáló karakterűek. Kezdetleges versalkotó eljárásokból
10

11
12
13

MIKSZÁTH Kálmán, A tót atyafiak, A jó palócok (MKÖM 32. k.), s. a. r. Bisztray Gyula, Bp.,
1968. 65–66.
MIKSZÁTH, A Noszty fiú esete Tóth Marival, i. m., 84.
I. m., 85.
A fekete város, i. m. I. k., 203, A sipsirica, MKÖM 15, s. a. r. Bisztray Gyula, Bp., 1960. 134.

7

állnak össze, verselési, rímelési hibákat, döccenőket tartalmaznak, a nonszenszhez, a blődlihez közelítenek. Úgy is mondhatnánk, hogy a verskultúra alsóbb,
mulatságosan primitív szintjére visznek vissza. E különössséghez persze megint
csak társul indoklás, evidens magyarázat: a műbeli versifikátorok és versbefogadók tanulatlansága, faragatlansága, dilettantizmusa.
A vidéki kántorok búcsúztatói a mulatságosan primitív költői gesztust, a felsorolást, a konkrét személyekre utalást fő feladatnak tekintik, és a gyászolók közössége is ezt várja el tőlük..
„Csak a kántor úr szép versei vonták el egy pillanatra a figyelmet, s feltört a zokogás itt-ott a gyülekezet közt is, amint a legérzékenyebb búcsúszavakkal szólaltatta meg a halottat:
Búcsúzom, búcsúzom felső alsó szomszédomtól,
Lajkó Pál komámtól, Klincsok György sógortól.
Lajkó Pál egész házanépe sírni kezdett, Klincsokné elragadtatva felkiáltott:
– Istenem, hogy bírta ilyen szépre kigondolni”14
De a Mikszáth Kálmán-i fűzfapoétáknak a gyászolók elvárására, a szituáció
diktálta játékszabályokra sincsen szükségük, a megnevező poétika úgyszólván
a vérükben van. Érzelemkifejező énekeik, ha szabadon dalolnak is, a jelentéspotenciál mulatságos-primitív lezárásán, rögzítésén alapulnak. A metaforát természetesen hírből sem ismerik, a versek hol tulajdonnevek, hol földrajzi kifejezések, hol
tájnyelvű szerszámok felsorolás-ívére feszülnek ki, hol pedig a hét napjai szolgálnak stabil szerkezeti egységként, poetizáló, versalkotó alapként.
„Matosiczky, Csáky / Burgonyát hámoznak, / Ordódy neveti, / Ulmann metélgeti” – dúdolgatja Chalupka (az elérzékenyüléstől rendszerint könnyezve) kedvenc nótáját.
„Jó bort árul Sirjainé, / Ott kucorog a vén Duzsné, / A nagyhajú Ecsediné, /
Gödénytorkú Nagy Béniné”– dudorássza Varga Mihály minduntalan az asszonynevekre épülő éneket.
„Szántani kén' tavasz vagyon, / De az ekém széjjel vagyon, / Istenúgyse széjjel
vagyon, / Igen nagyon széjjel vagyon. // A göröndöm Losoncon van, / Járomszögem Putnokon van, / Címörszögem Pelsőcön van, / Jármom, tézslám Gyarmaton
van” – fújja az ökörfogat-kellékekre-tájszavakra és falunevekre épülő „mulatós”
nótát Korotnoky Laci a Három rózsa vendéglőben.
„Jegenyefán madárfészek, / Az én Palim sokszor részeg; / Részeg hétfőn, részeg kedden, / Részeg szerdán, csütörtökön, / Részeg pénteken, szombaton / És
az egész vasárnapon” – énekelget „valami monoton ostobaságot”, s idézi meg
a hét összes napját Zsuzsi szolgáló.15
14
15

Szent Péter esernyője, MKÖM 7, s. a. r. Bisztray Gyula, Bp., 1957. 29.
Nemzetes uraimék MKÖM 2. k., s. a. r. Király István, Bp., 1956. 116.
Két választás Magyarországon (MKÖM 9. k., s. a. r. Bisztray Gyula, Bp., 1958. 8.
Ne okoskodj, Pista! MKÖM 8, s. a. r. Bisztray Gyula, Bp., 1958. 29.

8

Ha Korotnokyék mechanikus-motorikus poétikája a megnevezés-, felsorolásfurorból táplálkozott, Vinnyói János, a Zrínyi-had káplánja az ugyancsak mechanikus cserélő-behelyettesítő módszert viszi el a blődli szintjéig. Az érdemes férfiú
a nagy költőket, Ovidiust és Petrarcát javítja át „a sacré-coeuröknél a növendéklányok számára”, s az érdeklődő Alapinak mindjárt példával is szolgál. Legfrissebb átdolgozását megidézve egész munkamódszerét bemutatja.
„Egy rózsaszálat kapott tőlem a babám,
De kedvesem haragszik, nem néze rám;
Mondám tehát: Add vissza a rózsát babám,
Hadd kopogtassak más lány ablakán.
– Ez a strófa, uram, egy nagy költőbül való, akit ismernie kell az ifjúságnak,
a neve nem jut eszembe, de nem lehet fiatal szemérmetes lányok kezébe adni, hát
ekképpen lészen fölékesítve az én szövegemben s élvezhetővé téve a zsenge leánypalántáknak:
Egy pompás csontot kapott tőlem a kutyám,
De a kutya haragszik, nem néze rám;
Mondám tehát: Add vissza a csontot, kutyám,
Hadd kopogtassak más eb ablakán”16
Az „alkalmazott poétika” gátlástalan természetességgel működik, a behelyettesítésre, felcserélésre építő metódus evidens versépítő fogásként jelenik meg a Mikszáth Kálmán-i elbeszélésekbe szőtt szónoki beszédek, üdvözlések, tósztok, laudációk verseiben. A Beszterce ostroma parodisztikus nagyjelenetében, a Vág melletti fogadáson a vezérszónok úgy köszönti Pongrácz Istvánt, hogy A hazáról című
Petőfi-verset deklamálja, éppen csak a második strófa végi mutatószót és a végső
írásjelet változtatja meg, hogy a költeményrészlet illeszkedjék a prózában utánabiggyesztett alkalmazó-aktualizáló megszólításhoz.
„Lement a nap. De csillagok
Nem jöttenek. Sötét az ég.
Közel, távolban semmi fény nincs,
Csak mécsvilágom s honszerelmem ég.
Szép csillag a honszeretet,
Gyönyörűségesen ragyog.
Szegény hazám, szegény hazám te,
Neked kevés van olyan csillagod…
mint gróf Pongrácz István úr őméltóséga, akit az úristen az emberi kor legvégső
határáig éltessen!”

16

Mindenki Lépik egyet MKÖM 15, s. a. r. Bisztray Gyula, Bp., 1960. 51.
Új Zrínyiász MKÖM 10, s. a. r. Király István, Bp., 1957. 127.

9

A Két választás Magyarországon VII. fejezetében a kis Zsibó Katica (hófehér
ruhában, rokokó-módra behajporozott fejjel) Röszkey polgármestert kérleli, hogy
álljon el a képviselőjelöltségtől, maradjon otthon, s munkálkodjék továbbra is
a város első embereként a szeretett város, Körtvélyes javára. A kérleléshez Petőfi
Sándor A király esküje című költeményének második strófája használtatik fel,
annyi módosítással, hogy a „jó Hunyadi László”-t „jó Röszkei bácsi”-ra, a „Budá”-t
„Budapestre” , a „László”-t „zászló”-ra cseréli a Katicát betanító alkalmi költő.
„Készül föl Budára / Jó Hunyadi László. / Ne menj fel, ne menj fel, / Ne légy életeddel / Könnyelműen játszó!” – írta Petőfi. „Ne menj Budapestre, jó Röszkey bácsi, / Bár leng a sok zászló, / Ne menj föl, ne menj föl, ne légy városoddal / Könynyelműen játszó.” – szavalja a kislány.17
A behelyettesítő, felcserélő, gátlástalanul aktualizáló „blődli-poétika” ezúttal
a komikum szociálpszichológiájához kapcsolódik. Ahhoz a mikszáthi látomáshoz
szervesül, amely szerint az ember társas ügyeit, a politika, a nyilvánosság világát
a színházasdi, az alakoskodás, a ripacskodás, a trükk, az átverés uralja.

17

MKÖM 6. kötet, Bp., 1957, 106–107, MKÖM 9. kötet, Bp., 1958. 160.

10

