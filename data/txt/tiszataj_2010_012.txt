tiszatáj
6 4.ÉVFOLYAM

Ágh István,
Kántor Zsolt,
Kovács András
Ferenc,
Markó Béla,
Simái Mihály,
Veszelka Attila
versei
Darvasi Ferenc,
Kiss Ottó,
Vári Attila
prózája
Hajnóczy Péter
hagyatékából
Partizánok
(filmvázlat)
Tanulmányok
Baka Istvánról

12
2010. december

tiszatáj
IRODALMI FOLYÓIRAT
Főszerkesztő:
OLASZ SÁNDOR
Szerkesztő:

HÁsz RÓBERT
A szerkesztőség tagjai:
ANNUS GÁBOR
(művészeti szerkesztő)
DOMÁNYHÁZI EDIT
(nyelvi lektor)
HAJÓS JÓZSEFNÉ
(szerkesztőségi titkár)

tiszatáj
Megjelenteti a Tiszatáj Alapítvány Kuratóriuma
a Csongrád Megyei Önkormányzat, Szeged Megyei Jogú Város Önkormányzata,
a József Attila Alapítvány ,
a Nemzeti Kulturális Alap és
a Magyar Szak- és Szépirodalmi Szerzők és Kiadók Reprográfiai Egyesülete
támogatásával.

nka

111 a S Z r c

Felelős kiadó: Tiszatáj Alapítvány.
Szedés, tördelés: Tiszatáj Alapítvány.
Alapot nyomja: E-press Nyomdaipari Kft.
Szeged, Kossuth Lajos sgt. 72/B
Nemzeti Kulturális Alap
Felelős vezető: Engi Gábor
Internet: www.tiszataj.hu e-mail: tiszataj@tiszataj.hu

Szerkesztőség: 6741 Szeged, Rákóczi tér 1. Tel. és fax: (62) 421-549. Levélcím: 6701 Szeged, Pf. 149.
Terjeszti: Lapker (Magyar Lapterjesztő Rt.)
Előfizetésben terjeszti a Magyar Posta Rt. Hírlap Üzletága 1008. Budapest, Orczy tér 1.
Előfizethető valamennyi postán, kézbesítőknél,
e-mailen: hirlapelofizetes@posta.hu, faxon: 303-3440
További információ: 06 80/444-444
Egyes szám ára: 500 forint.
Előfizetési díj: negyedévre 1200, fél évre 2400, egész évre 4800 forint.
ISSN 0133 1167

Tartalom
LXIV. ÉVFOLYAM, 12. SZÁM
2010. DECEMBER
ÁGH ISTVÁN: A napvilág árnyalatai ....................................

3

KOVÁCS ANDRÁS FERENC: Alekszej Pavlovics Asztrov hagyatékából (Baka István emlékének) – Orosz burleszk, szovjet rulett (Buffóballada); Petropolisz; Nyezvanovhoz; Áramszünet ................................................

7

DARVASI FERENC: Retúr ......................................................

11

MARKÓ BÉLA: Mediterrán jelek; Hajnali úszás; Makedón
szonett; Görög fecskék; Úszólecke Balázzsal; Este az
Égei-tengeren ...............................................................

19

KISS OTTÓ: A másik ország (regényrészlet) .......................

23

VESZELKA ATTILA: Alvadt vér ragyogású kő; Szent Lőrinc
könnyei; Peremén a napkeltének; Amikor a hamvasztómester sírni kezd ...............................................

32

SIMAI MIHÁLY: Örvényekkel felövezve ...............................

35

VÁRI ATTILA: Vérfoltok ........................................................

37

KÁNTOR ZSOLT: Biblia.hu; Tudat-rezidencia (Jacques
Roubaud – citátumok); A lélek egy gramm hópihe;
A forma .........................................................................

42

D. NAGY IMRE: Mit üzent Bertha Bulcsu? ..........................

46

Hajnóczy Péter hagyatékából
CSERJÉS KATALIN: Második jelentkezés (Partizánok – filmvázlat) ...........................................................................

48

HAJNÓCZY PÉTER: Partizánok (filmvázlat) .........................

51

Kommentárok és jegyzetek ................................................

56

A Partizánok feldolgozásáról (Bagi Anita jegyzetei) ........

62

TÓTH F. PÉTER: A Partizánokról .........................................

63

TANULMÁNY
BORSODI L. LÁSZLÓ: Baka István költészetének későmodern vonásai ...........................................................

65

VAJNA GYÖNGYI: Mindenhol jelen lévő teremtő vagy közönyös koldus? (Baka István összetett istenképe) .....

72

KRITIKA
FÜZI LÁSZLÓ: Egzisztencia-tapasztalatok (Tandori Dezső
Csodakedd, rémszerda című könyvéről) ....................

82

BOD PÉTER: Lehet, hogy neked jó ez az arc... (Garaczi
László: Arc és hátraarc [egy lemur vallomásai]) ........

86

BÜKY LÁSZLÓ: Lengyel Zoltán: Csillagbörtön ....................

91

MŰVÉSZET
HAJDU ISTVÁN: Gondolat-girlandok Lengyel Andrásnak

93

GEROLD LÁSZLÓ: In memoriam: Utasi Csaba ....................

95

Szerkesztői asztal .............................................. a belső borítón

ILLUSZTRÁCIÓ
LENGYEL ANDRÁS alkotásai a címlapon, a 6., 10., 18., 31., 36.,
81., 85., 92. és a 96. oldalon

ÁGH I STVÁN

A napvilág árnyalatai

ÚGY ÁLLOK, mint sötét éjjel
maradéka az erkélyen
a korai napvilágban,
ha valaki erre járna,
talán szárítókötélre
teregetett göncnek nézne,
jobb esetben felköszönne,
ahogy illik a tribünre.
Miért lenne néki fontos,
hogy minek is vagyok itt most,
azt meg ugyan ki firtatja,
milyen éjjelből virradtam,
én sem kérdezem magamtól,
mi az, amitől nem alszom,
hogy e fönti kívülállás,
pellengér vagy piedesztál?
Fejest bukó árnyam méri
a mélységet, rossz lenézni,
szédülök a magasságtól,
behunyt szemmel kell már látnom
a mennyei telekkönyvbe
átvezetett szülőföldem,
huszonöt szülői holdam
a hajnali fogyó holdban.
Elbitangolt örökségből
csak a bélyeg maradt végül,
mindenféleképpen számon
tartott múltam, származásom,

4

tiszatáj
lettem aztán bosszantásra
való bolond, tán garázda
költő, aki megdobálja
az alvókat szerenáddal.
Nem bántam, hogy hajam ázik,
hogy a hideg föld bokán csíp,
kalap, bekecs, csizma nélkül,
költöztem a faluvégről,
félcipőm, akár a csónak,
elvitorlázott zakómmal,
s mintha ülnék árokszélen,
úgy állok az emelvényen.
CSIKORGÓ GERINCEM roppant csöndbe roskad,
mintha kívülről nézve lennék a saját halottam,
miért kell mindig előzni bajt a bajjal,
ahogy az orvos a betegnél előbb meghal,
bajlódom én már nemcsak fogam alkalmi fájásával,
inkább mert túl vagyok valamely korhatáron,
jeleznek csontjaim, a ködben el ne üssenek,
a kinti ködnél sűrűbb belső homályból kiabál egy süket,
mielőtt én lennék ő, vagy egy levesét lögybölő vak,
megszököm a rám váró elfekvőből,
a kihágásért felfüggesztett börtönt
találnak ki a szabadságom ellen,
de én írom magamnak már receptem,
s mikor a virradat a kulcslyukon benéz,
én álmodom a szagolhatatlan sárga
kankalin illatát a pihe meleg gödörben,
az elhullámzó rigófütty dallamára.
Zöld zománcába hűl az üres fazék,
kék pizsamában szorgoskodom,
fújnám az ébresztő trombitát, de
elment mindenki, nem hallja senki,
pedig még csak a fal világít szemben,

2010. december

5
kölcsönzött fénnyel telik a fazék,
legalább annyi jót kellene tennem,
hogy ezt a napot is csöndben elfeledjem,
miként a gazdátlan pulira vigyázok,
nehogy az autó alá másszon,
s ha minden úgy marad, csak az ég változik,
olyan békés az elmúló időt leélni,
csupán a napot estig kell kibírni,
aztán a sötétségben rajzó denevér csapongásait.
OLY KEDVESEK a madarak, mikor a földön járnak,
bicegve evez a galamb, a rigó egyből hármast
ugrik, a gerle rárepül, nincs semmi ennyire sürgős,
még ez a szeleburdi kis veréb is köztük szürkül,
csőröznek, miként szaporáz ujjaival a zongorista,
s már párszáz fölfalt rózsaszín kukactól feketébb az utca,
hát még a vén macska miatt, ahogy kitör, mint törpe párduc,
s egy ragadozó óriás vetődik a csapatra hátul,
és nincs tovább, a reggeli csipegetésnek rögtön vége,
s már emésztenek mind a fán, a lump kandúr kivételével.
NYÁRFA KUKACVIRÁGA araszol mellemen,
szellőben ringó fűzgally gondozza a fejem,
a nap szelíd oroszlán, nem ordít, ásítozik,
micsoda közöny lenne nélkülem is ma itt,
miféle békesség volna az ember léte nélkül,
s ha nincs buja virágzás az áldozati vérből,
bár Isten hozza a tavaszt, magamnak mégis én teremtem,
ahogy a feketerigót festeném akvarellen
sárga csőrrel és lábbal, nehogy hollónak lássák,
zöld silóból ágaskodó jegenyék a rakéták.
Most kellene a hajadat ujjamra pödörintve
bevallani neked, amit el sem követtem,
elképzelt jelenés csupán a húsvéti bárány,
valóság lenne mégis, mert veled együtt látnám,

6

tiszatáj
még szarv nélküli kicsi kos, de szüretre az üstből
gőzölgő illatfelhő, mandulaízű birkapörkölt,
s mi minden lehetne még, amit nem ízleltem soha,
készül már a jövő idő, lábaim itt hagyott nyoma,
s amit a jelenkorában annyira fontosnak véltem,
vajon milyenné válik a jövendő emlékezetében?

2010. december

7

KOVÁCS ANDRÁS FERENC

Alekszej Pavlovics Asztrov hagyatékából
B AKA ISTVÁN EMLÉKÉNEK


Orosz burleszk, szovjet rulett
(B UFFÓBALLADA )
„Szervusz, Vörös-tenger, te cápahalleves”
(Gumiljov)
„– Szervusz Szerjózsa!
– Szervusz Vológya!”
(Cvetajeva)

Jeszenyin nyomán Majakovszkij
(A költő zsörtös gyenge lény)
Szerelemsajkán kajakoz ki
Jövendők Vörös-tengerén
Kháron ladikján Majakovszkij
(Acélos nimbusz reng fején)
Száll futuristán maszatozni
A célt a rím bús menhelyén
A Léthén túlról Majakovszkij
(Művészben enyhén teng erény)
Nem pörög újból ma zajogni
Tervek s téveszmék tengelyén
A Tartaroszban Majakovszkij
(Torz lenti árnya leng elém)
Tán soká el fog maradozni
Proserpinának pendelyén

8

tiszatáj
Mert ő csak pusztán Majakovszkij
(Közügyben eldörrent egyén)
Versből csasztuskát tataroz ki
Hadész veres hős rendjelén
Jeszenyin után Majakovszkij
(Már emlék jelkép lenge rém)
S majd még több kortárs kajakoz ki
Fád nemlét Fehér-tengerén
Z ÁRLAT
Egyhangú nótám Majakovszkij
Nevedre láncon pengtem én –
Hírt fog a fókák raja hozni
Fertelmes ráncok tengerén

Petropolisz
Honom te szent eternitás
Te boldog Ábel balga Káin –
Korán veszett az Ermitázs
Könnyezz a griffek balladáin
Ördög ha rajtad elgitárz’
Csak kornyikál de hangja fáin –
Istennel ő is elvi társ
Surrannak egymás halk patáin
Hazám márvány hit vér cement –
Érted mindenki jégre ment
Mindenki művész lőn leginkább
S a többi gyilkos szent bolond
Tömegben titkon eltolong –
A föld alatt forr nő Leningrád

2010. december

9
Nyezvanovhoz
Hová tűnhettél? Rég nem láttalak –
Azóta annyi fényes árnyalak
Szállt már alá! (Csak Múzsám jár gyalog,
S ha diktál – írok, én nem árnyalok.)
Hogy vagy? Hol bámulsz koszló felleget?
S már hányadik kakasszó kelteget?
És mire ébredsz? A világ kerek!
Épp Minszkbe értem – talmi átmenet
Ez is… (Szállásom szétesett hotel –
Szobámban álmos félelem fog el,
Ha szomszédomban éjjel kéjt oroz,
Sír egy fehér nő s négy kevély orosz.)
Itt templomokból megtört börtönök
Rakódnak – nyájra zöld bögöly dönög.
Itt réti métely, lápi lépfene,
Hangszóró harsog – népjog, népzene.
Épp néked írok… (Persze, néha nyers
Nyelvemnek szebb az elnyelt, néma vers,
Mert elhallgatva szép, leírva gond –
Reszkessen érte féreg, sírvakond!)

Áramszünet
Viszockij-ének, Okudzsava-dal
Korod falán át olykor elhatol
Hozzád, ha fekszel, s mégsem alhatol –
Ágyad az égnek okkult ravatal.
Hány vereségbe fakult diadal
Hintáztat, süllyeszt, mintha halk atoll
Hajóroncsot, s mint hulló szarkatoll –
Leringsz a mélybe… Voltál fiatal

10

tiszatáj
Egyáltalán? Mi fájt, mi izgatott?
Olvastál Gogolt? Hát szamizdatot?
És Oblomovra még emlkészel-e?
A líra volt a léted ékszere?
S milyen képsor lesz, mely majd visszavillan
Szemed fényén, ha kialszik a villany?

2010. december

11

D ARVASI FERENC

Retúr

Fekete, magas sarkú térdcsizma, feszülős bőrnadrág, ujjatlan trikó. A tulaj azt
mondta, ez lesz a munkaruhád. És még azt is, hogy az van, amit ő meg Rezső parancsol, és a vendég über alles. Skála Kópé, szívem mindig a vásárlóké, futott le
belül, de nem mondtam ki, csak annyit, hogy tisztára, mint a domina szerelés,
egyedül a korbács hiányzik, és felnevettem kínomban, ennél többre nem futotta.
Ki tudja, még azt is kaphatsz, kacsintott rám vigyorogva a főnök, kirázott a hideg.
Jól nézünk ki. De mit tehettem volna? Elfogadtam. Hátramentem felpróbálni
a cuccot.
Fiatal női munkaerőt keresünk Keleti pályaudvar melletti kis éttermünkbe,
a Retúrba, nyelvtudás előny, kezdés azonnal, cím, telefonszám, ennyire szorítkoztak a hirdetésben. Gondoltam, miért is ne. Egy magamfajta lány nem kényeskedhet. Megy bárhová, ahol szükség van rá. Naphosszat ültem a lakásban dolog
híján, belső udvar, semmi fény, délutánra hasogatott a fejem, ez ment hetek óta.
Merengtem a tévé előtt, a felnőttkort elérve gyakorlatilag az az igazán nagy feladat, hogy mindenki rátaláljon a hivatására, magyarázott a kerületi tévén egy
erősen kirúzsozott, szőke hölgy, jósnő talán, arra a kizárólagos útra, amely, no,
ekkor inkább átkapcsoltam a zenecsatornára.
Nálunk az úgy ment, hogy apu látástól mikulásig melózott, fenét hivatástudatból, hanem a mindennapi betevőért. És ő még a szerencsésebbek közé tartozott, volt munkája. Három műszak, meg a túlórák kiszámíthatatlan rendje. Hogy
mondjuk eljött a nyár, az a gyárban senkit sem érdekelt, főttek a levükben a munkások, 40 fokra kúszott fel bent, a műhelyben a hőmérő higanyszála. A cég átvett
egy nemzetközi szabványt, cserébe, biztonsági előírásból, tarthatták csukva a szerelőcsarnok ajtaját és az összes nyílászárót. Menekülésre nem nyílt alkalom, hiszen a szabadságolás szünetelt, csak így lehetett tartani a szép számban beérkező
megrendelések határidejét. Egyedül az igazgató utazott el valami kimondhatatlan nevű szigetre újra és újra. Minek szépíteni, apukát kifacsarták, olykor a legnagyobb vitákba, anya hegyi beszédeibe is belebóbiskolt otthon, ült a saro kban
a hokedlin, se szó, se beszéd, még csak nem is sóhajtozott vagy ásított, mindenféle előzmény nélkül lebukott a feje. Ezt a szokását még akkor is megtartotta, amikor elköltöztem. Hazamentünk a párommal hétvégén, diskuráltunk erről-arról,
lakás, árak, kilátások, szórakozás a nagyvárosban, de ő elaludt a beszámolónk
kellős közepén, aztán csak ennyit mondott, halkan, szégyenlősen, mikor feléb-

12

tiszatáj

resztette anya, Dénes és én kabátban, a küszöbön állva, már indultok, alig beszélgettünk.
Nem is az, hogy megbámulnak, de fáztam. Hogy veszi az ki magát, ha a pincérnő libabőrös karral szervíroz. A derekam is. Aztán már nem érdekelt, mit
szólnak, egyik nap csak felvettem egy kardigánt. Gondoltam, ebből még nem lehet olyan nagy baj. Hiszen annyira, de annyira hideg volt az étteremben. Étterem? Valójában egy füstös pincekocsma. Az ablakok feszt nyitva, a bagó miatt,
meg kellett az embernek fagynia. Nem az a kimondott lepra hely, de nem is a vágyak netovábbja. A falon Fradi-kép, de olyan nagyban, hogy még a szőr is látszik
a játékosok lábán, a terem végében tévé, az összes sportadóval, a Bajnokok Ligájától a Bőcs–MTK II-ig amit akarsz, fogható. A főnök percek óta méregetett, nem
lehetett nem észrevenni, majd elejtettem a tányérokat, mit bámul ez, Franciska,
vedd csak le azt a kardigánt, bökte ki végül, mutassuk meg a világnak, amink
van, légy oly szíves. Kénytelen voltam trikóra vetkőzni, az meg végigmustrált,
lentről felfelé, és föntről viszont, egyből kidudorodott a mellbimbóm a hidegben.
Álltam előtte, földbe gyökerezett lábakkal, mint a diák, átmentem -e most már
a vizsgán. Aki dolgozik, nem fázik, viccelődött, és megsimogatta a hátamat két
kacsintás közt, felvettem egy rendelést, végül így szabadultam a karjai közül.
A többiekkel is nehéz volt. Rezső, a régi főpincér, kopasz, kövérkés öregúr, elnyűtt zakóban, nyitáskor elhelyezkedett az asztalánál, s egészen zárásig ott pöffeszkedett, mint egy kiskirály. Ingyen evett, ingyen ivott, hülye lett volna máshol
tölteni a maradék életét. Egyesek még most is tőle rendeltek, amit ő örömmel
nyugtázott. Leplezetlen fölénnyel okítgatott általában, igazítsd meg a terítőt, mosolyogj szépen, kérdezd meg, finom-e a zúzapörkölt, egzecíroztatott, akár egy
sorkatonát, csak, hogy tudjad, merre hány méter, cuncikám, hajtogatta kedvenc
szólamát. De jobb esetnek Natáliát, a legörbülő szájú sörpultos lányt sem nevezném. Röhejesen tinédzseres volt az orr- meg a nyelvpiercingjével és ronda, még
bokaláncot is hordott. Örökké a főnökről beszélt, akit, szigorúan a háta mögött,
nem tudtam, miért, de Vikingnek hívott, s akit fékezhetetlen gyűlölettel mocskolt. Maga volt a két lábon járó sértettség. Eluntam hamar. Amennyire lehetett,
igyekeztem kerülni a részlegét, akárcsak a Rezső fennhatósága alá tartozó területet.
De nem válogathattam, félre kesergés, az sem rettentett el, hogy mindössze
a hét utolsó napja szabad, csak azért is pozitívan álltam hozzá a munkához, alapjában mégiscsak sikerült megvetni a lábam a fővárosban, és itt azt a keservesen
összekapart nyelvtudásomat is kamatoztathatom. Otthon nem volt maradásom,
anyám, mióta felmondtak neki a halászati szövetkezetnél, és munkanélküli lett,
egész nap kárált. Hogy áll rajtad az a gönc, mikor komolyodsz meg végre, menynyit tudsz lustálkodni, vágta fejemhez válogatott szidalmait. Ezt azért mégsem
tűrhettem, most mondja meg, nincs igazam? Mikor szóba hoztam a pszichológust, hogy talán lenne miről elbeszélgetniük, megdobott, de fél méter ről ám,

2010. december

13

a sörös dobozzal, igaz, üres volt, de akkor is. Hát anya az ilyen, aki iszik, verekszik? És rikácsol az asztalnál, hogy neked kéne pszichológus, kislányom, de légy
nyugodt, nem fizetünk be, nem érsz te annyit, az olyan uraknak való mulatság,
akik azt sem tudják, mihez kezdjenek jó dolgukban, kissé drága hobbi, nem?
Bármi jöhetne már, csak el innen, adtam ki az ukázt Dénesnek, aki, tehetett
mást, belement, különösebb meggyőződés nélkül, a váltásba, költözzünk Pestre,
próbáljunk szerencsét. Úgyhogy, ha kezdett volna elegem lenni a vendéglőben,
elég volt anyámra gondolni, és különben is, másnak sem toronyóra láncostul az
élet, nem ér nyávogni.
Dénes néha meglátogatott az étteremben, persze Rezső rajtunk tartotta a szemét, így nem nagyon foglalkozhattam vele, be kellett érje az újságolvasással, ivott
egy boros kólát, azzal viszlát. Nem tudott gyökeret ereszteni itt, magának való
természettel áldotta meg az ég, az első hetek buzgalma után be sem tette a lábát a
pincébe. Világéletében otthonülős volt, nem hiányzott annak a tengerpart, de
még csak a szombat esti tánc sem. Széthajtotta a franciaágyon a térképet, és fel
az okulárét, az volt neki a szórakozás. A munkahelyén hatalmasodott el rajta ez
a szokás, ahol, mert semmi fontosat nem bíztak rá, másképp halálra unta volna
magát. Hogy merre kell haladni, ha Kőszigetről Póhalomra igyekszünk, az egyszer csak félbeszakadó műúton vagy azon a részletesebb ábrákra is elnevezés
nélkül berajzolt girbegurba dűlőn célszerűbb nekivágni, az izgatta nagyon, és ki
tudja, még min ábrándozott közben. De a franc bánta a furcsaságát, hiszen tudtam, sohasem hagyna el egy másikért, forever love, a maga módján. Megszoktam
olyannak, amilyen, hogy mufurc meg mulya, szerettem a kiálló bordáival, a csontos kezével és a rossz testtartásával együtt.
A vendégekre meg eleve nem panaszkodhattam. Itt egy bajusz, ott egy pocak,
egyszerű emberek, tisztességes, rendes falusi népség, mintha otthon lennék. Méretes tokák, fülig futó ráncok, elgyötört ábrázatok. Egy sör erejéig elengedett férjek, vonatra várakozó családok, magányos harcosok. Egyszer bejött egy aggastyán nadrágtartóval biztosított rövidgatyában, plusz kalap, zakó, alatta kék-fehér
mez, azzal a lendülettel kidobták. Szóval nem telt bele egy-két hét, beletanultam
a szerepbe, gyorsan megtaláltam a közös hangot mindenkivel, a zűrösebb helyzetekben is. Vitám támadt egy bolondos férfival, viszem neki a számlát, az meg forszírozza, hogy lopás áldozata lett, így nem áll módjában fizetni. Jobb híján egy
irodalmi újság friss példányával kívánta kiegyenlíteni tartozását, ha már úgy is
forintra pontosan annyiba kerül, mint az általa fogyasztott kávé. Rezső diszkréten kitessékelte, megelégelve azt a se füle, se farka hablatyolást, a lap azóta is olvasatlanul hever ott, ahová hamarjában beillesztettük, a dekorációként szolgáló
könyvek közt, a vécé melletti polcon. Meg egy-két alak bepróbálkozott, ahogy az
már csak lenni szokott, az igaz. Néhány csípős megjegyzés, de hogy nem reagáltam rá, békén hagytak. És nem is szeretném ezt túlmagyarázni, mert a férfi, az
köztudomásúlag olyan, hogy egy kis söröcske, meg egy kis rövid, aztán, mint a

14

tiszatáj

piát, döntené le a nőt, sehogy sem érzi jól magát, csak vízszintesben. Nem udvarol, legfeljebb ha célozgat erre-arra, előhozakodik a disznó vicceivel, otromba
megjegyzéseinek se szeri, se száma.
És nem is tartom különösebben szépnek magam, csak olyan vagyok, amilyen
az apámék sváb fajtája, szőke haj, kék szem, semmi kencefice. Még csak azt sem
állíthatnám, hogy sovány lennék, van egy kis fölösleg a hasamon, arról nem beszélve, hogy a melleim sem kimondottan azok a címlapra illő idomok. Nincs mit
tenni, ez adatott. Semmi bajom vele, egyébként se azért szeressenek, mert jó bőr
vagyok, hanem, akárcsak Dénes, hogy a személyiségem milyen. Bár ő más, neki
adtam a testem, és nem bántam volna, ha gyakrabban megkíván. Egyszer régen
hozzákötözött az ágytámlához a szíjával, úgy szerelmeskedtünk, sosem felejtem,
még a számat is leragasztotta. Az milyen izgalmas volt, kár, hogy neki kevésbé, ő
nem lelkesedett érte, többet nem is csináltuk úgy. De nem panaszkodtam én
ezért sem, nem változtathatom meg senkinek a vérmérsékletét. Lényegileg tehát
vannak nálam szebb lányok, én ezt maximálisan elfogadom, főleg Pesten.
Ott kezdődött a probléma, hogy a főnök máshogy gondolta ezt. A kardigános
affért még betudtam annak, hogy az üzletmenet sikere mindennél fontosabb a
számára. Láttam, mert én sem vagyok azért vak, hogy miközben a vendégek közt
hajladozok, leszedem az asztalt, kiviszem az evőeszközöket, tálakat, rám-rám
sandít, azzal a semmivel sem összetéveszthető nézéssel. Úgy is fogalmazhatnék,
hogy a hátam közepén is éreztem a tekintetét. És akkor mi van, ha bámul, az legyen a legnagyobb gondod, mérlegeltem magamban. Mikor Dénesnek megemlítettem a balsejtelmeimet, rögtön lehurrogott, ugyan már, ne fantáziálj, azzal bújt
is vissza a világatlaszba, szóba se mertem hozni többször a témát. Bele is nyugodtam volna, hogy túlagyaltam az egészet, mert ha esetleg valóban úgy stíröl is,
mint lókupec a muraközit, melyik férfi olyan, hogy meghallja a magas sarkú kopogását, és nem fordul oda rögtön.
Mondom, elfelejtettem volna, csak azok a bizonyos jelek. Egyszer süteményt
hozott nekem a cukrászdából, ez még oké. Míg korábban Natália szerint napokig
be sem dugta a képét, most egyre gyakrabban tűnt fel Rezső oldalán, végül is ez
még belefér. Aztán bejelölt az iwiwen, hogy arra is minek jelentkeztem fel, semmi
haszna nincsen, és nap mint nap küldözgette azon keresztül az üzeneteket. Nyitom meg a leveleimet egy vasárnap, tessék, megint a főnök, mi olyan sürgős, hajnali háromkor küldte a mailt, hogy én egy milyen gyönyörű lány vagyok, hozzám
foghatót nem pipált még, Pesten ilyenek nincsenek is, csiszolatlan gyémánt vagyok, bassza meg, és hogy tündérbogár, nyilván részegen írta. Egy dalt is linkelt,
azzal a megjegyzéssel, hogy bocsássak meg neki, ha esetleg valamivel is megbántott volna korábban, ő csak fecseg össze-vissza meggondolatlanul, de ezután, garantálja, minden máshogy lesz, Karády Katalint küldött, meg se merem mondani,
melyiket, most légy okos, Domokos, mitévő legyek, segíts meg, drága jó atyám.

2010. december

15

Azt tettem, hogy nem tettem semmit. Nem léptem egy ideig. Meg aztán el
tudja képzelni a helyzetemet. Most kerültem fel, albérletben lakom, örülök, hogy
van hol dolgozni, és a kereset nem is olyan rossz. Natália értette a módját, hogyan lehet a borravalót úgymond mesterséges úton megduplázni. Közösen standoltunk, be kellett avasson, de utáltam, mert néha éjfélig is eltartott, ha volt valami gubanc. Két trükköt alkalmazott, állítólag mindenhol ez megy. Az első, hogy
jó habosra csapolja a sört, így a korsóból lecsalt fél deciket. A másik, és ezt is sűrűn meglépte, hogy nem ütött be mindent a pénztárgépbe, például a töményeket,
mert azt nem mérette le a főnök. A végeredmény egész csinos kis fizetés lett, ruhára, mozira is futotta belőle.
Hogy, hogy nem, akkoriban annyira fel sem tűnt nekem, vagy nem akartam
gondolkozni az okán, de valahogy elkezdtem jobban adni magamra. Először vettem szoknyát, addig ki nem állhattam, lehetett eső, lehetett sár, farmert hordtam. És, nincs ezen mit titkolni, egy komplett sminkkészletet is beszereztem. Felfedeztem végre, hogy nő vagyok. Dénessel ellentétben, aki mintha éppenhogy elfelejtette volna ezt, hozzám sem nyúlt. Falnak nézett, csak bújta megállás nélkül
a lapjait. Hirtelenjében szakmai ambíciói támadtak, már a Könyv, Könyvtár,
Könyvtárost is hazahozta újabban. Ha kérdeztem valamit, megesett, hogy szóra
sem méltatott. Csoda, hogy jólesett egy kis törődés? Egy alkalommal, mikor elment a boltba, mert rávetemedett a vásárlásra olykor, ha súlyosabb termékeket,
mosóport, dinnyét kellett cipelni, legalább egy fél óráig bambultam magam elé
a szobában, szemben a tapétával, és most bárki jöhetne már, dúdoltam, szinte
öntudatlanul, míg be nem csengetett a teli szatyrokkal.
Csak, ugye, bedurvult a helyzet, képtelenségnek tűnt kezelni. Ez az enyém, jelentette ki a főnök a fenekemre csapva a vendégek előtt, aztán csókot követelt. Ez
még hagyján, de elkezdtem kimaradozni, hazudoztam, hogy tovább vagyunk
nyitva. Megtehettem, mert Dénes semmit sem vett észre, el volt foglalva önmagával, ősnyomtatványokról szóló tanulmányokkal óhajtotta megváltani a világot.
A főnök meg, fel sem ocsúdtam, és röpített az egyik kávézóból a másikba, egyszer
pedig színházba is, innentől tudtam, hogy komolyan vesz engem. És ahogy ott
megjelent. Eddig jobbára praktikus öltözékben láttam, nem adott a kinézetre. Fel
egy farmer, ha rojtos vagy kopott is, meg egy póló, esetleg egy egyszerűbb ing, és
kész, azzal le van rendezve, zakót sem hordott. Most, alig akartam hinni a szememnek, elegáns, szürke öltönyben várt a bejáratnál, ősz hajszálai közt csillogott
a fény, mint egy igazi, komoly férfi, egyszóval büszkének lehetett rá lenni. Ó, azok
a vörös bársonyszékek, az a picike színpad és nézőtér, mint egy ékszerd oboz,
A kriplire vettünk jegyet, és megérte, olyan jókat hahotáztunk azon a szegény,
szerencsétlen főszereplőn. És, beszélhetnék mellé, de előbb-utóbb megtörtént az
is. A konyhán, munka után esett nekem, jegygyűrűm van, ellenkeztem, roppant
esélytelenül, mert ahogy közelített hátulról, olyan kemény volt neki ott, mint,
mint a, nem, hát jobb lesz, ha erre nem mondok hasonlatot. Az izmai, a lendüle-

16

tiszatáj

te, elveszítettem a fejemet. Megvárta, míg jó lesz nekem, utána a fenekembe rakta, ott fejezte be, én még ilyenhez nem asszisztáltam előtte.
Alig mertem Dénes elé kerülni, ezt azért még ő is észreveszi rajtam, gondoltam. Ennyire nem lehet nem odafigyelni a másikra. De lehet, azóta tudom. Éjfél
felé érkeztem meg a Krúdy utcába, ott ült a tévé előtt, szia, már majdnem elaludtam, mondta, hátra nem fordult volna a képernyő felől. Videóról nézett, ki tudja,
hányadszor, egy régi Fradi–Békéscsabát, végeredmény: 0-1, a könyökömön jött
ki, gólszerző: Keresztúri. Berohantam a fürdőszobába, ruhák a mosógépbe, test a
kádba, jól kibőgtem magam. Nem tudom, mi fájt jobban: az, ami néhány órája
történt, vagy, hogy ebből semmit nem vett észre Dénes. Ezek a kínok mindenesetre meg sem közelítették a fizikális gyötrelmeim mértékét, és erről most csak
annyit mondanék, hogy egész éjjel hasmenésem volt. Nem a bűntudat a jó szó rá,
mit éreztem, mert inkább undort, de zsigerit. Bámultam a lábfejem, a kidudorodó inak egy csontvázon sem lehettek volna visszataszítóbbak. Viking szaga a hasamon, mellemen, kezemen, mindenhol, spray és izzadság fertelmes, gusztustalan keveréke, a saját illatom csak nyomokban fedeztem fel. Öklömnyi vöröslő foltok a derekamon, és jó eséllyel a nyakamon is, úgy szorított és fojtogatott közben,
te jó isten, de jó, hogy élek.
Egy szín gőz volt a fürdőszoba, a forró víztől tisztára kirázott a hideg, libabőr
az egész testem, az ájulás környékezett. Fogalmam sincs, mennyi idő telhetett el
így, mire Dénes, álmatagon, megjelent. Tulajdonképpen mit művelsz te itt, csak
ennyit kérdezett, pedig láthatta, hogy bőgtem. Mikor elzárta a csapot, bedugta
a kezét a vízbe, de azon nyomban ki is rántotta, forró lehetett, én nem éreztem
semmit. Ezért magas a számla, kommentálta az eseményeket, messze földön híres volt a rossz humoráról. Dénes, te, szóval mit szólnál hozzá, úgy értem, szerinted lehetséges-e, hogy megtetsszek valakinek, vágtam a közepébe, ő meg a szavamba, hogy ja, csak ez a baj, azt hiszed, hogy nem tartalak már szépnek, mondta,
egy nagy ásítást elnyomva, vigyorral az arcán. Elképzelhetőnek tartod, futottam
neki újra, miért ne, jött a válasz, már a szobából, holnap is lesz nap, gyere lefeküdni, nesze neked nagyjelenet, másszak ki a kádból, ennyit óhajtott elérni.
Azt gondoltam, ami a konyhán, a főnökkel történt, nem lehet megszokni. Ebben is tévedtem. Úgy tűnt, nincs megállás. Elment az eszem, egyszerűen nem találok rá más magyarázatot, valami őrület lehetett, mert aztán már mindegy volt,
hol, és bocsánat a kifejezésért, de basztunk a liftben, basztunk a parkban, vécében, vízben, motorcsónakban, egyszer még, egy stégen, a számba is élvezett, akkor azért, még nekem is fájt, sajgott a tenyerem, úgy pofon vágtam. Ő meg viszszaadta, mit képzelsz magadról, szuka. Lett is egy kis nyoma, souvenir to me copyright by my boss, lecsúszott az öklös, ahogy ösztönösen elhajoltam, a nyakamra kaptam az ütést, megrendítő erejű találat, technikai KO, monokli lett a helyén.
Erre végképp nem volt precedens, hogy engem valaki megüssön, otthagytam a fenébe, egy szál fürdőruhában téptem hazafelé a HÉV-en.

2010. december

17

De nem kell a melodráma, egyébként meg, ahogy nézem, mindjárt letelik az
időnk. Túlzás, hogy feldolgoztam már ezeket az apróságokat, de legalább képes
vagyok elmondani önnek, persze annak köszönhetően is, hogy végül anyám belátta, a pénz az én állapotomban nem lehet akadály. Enélkül nem tudtam volna
eljönni ide, egyetlen megveszekedett forintot sem sikerült végül megtakarítanom
Pesten. Herzlich Willkommen im Komitat Békés, hazaköltöztem, itt élned, halnod, bukott ki belőlem, szegény apám szólni sem mert, mikor leszálltam a vonatról, és elmerengtem a pusztába, sehol egy lélek. És én, Vogel Franciska, imádok
élni, hurrá, és háromszor is hurrá. Jöttél megrohadni oda, ahonnan mindenki
menekül. Brávó, ön nyert, this is the road to hell. No need to run and hide it’s a
wonderful wonderful life, pardon, most rögtön abbahagyom. Az értelmesebbje az
egyetemet választja, hogy aztán, mikor az anyuka és az apuka összekuporgatott
pénzén kinyílik a csipája, megokosodva, felvilágosultan szidhassa a vidéki viszonyokat, s burkoltan a korlátolt anyukát és a bunkó apukát úgyszintén, de ne hallgasson rám, biztos féltékenységből mondom. A többi meg, egyéb ötlete nem lévén, kihúz külföldre.
Nem tehettem egyebet, hogyan is lenne több keresnivalóm a fővárosban azok
után, ami történt. Erről azért szar beszélni… Most egy kicsit kiborultam, tényleg
elnézést. Azért megpróbálom… Tehát felmondtam ennél a barbárnál, bementem
a papírjaimért, akkor történt, nehéz ezt kinyögni, mert talán ez esett a legroszszabbul, belebotlottam, amilyen az én szerencsém, ebbe a hülye Natáliába, az
meg rákezdett, tudom, hogy összefeküdtél vele, de mint akit felhúztak, úgy nekem esett, dugott téged, mi, de várj, ezt még elmondom, addig nem mész sehová,
tudod, miért Viking a neve, azért, mert egyszer, amikor még engem kefélt, itt,
a konyhán rádöntött a húsos hűtőre, szólt a rádió, kvízműsor, skandináv hajós
nép, a 8. században indult hódító útjára, melyik az, így a kérdező, ő meg lassított
a tempón, de csupán egy pillanatra, úgy nyögte be, hát a viking, melyik lenne, és
hogy nem válaszoltam, csak még jobban vérszemet kapott Natália, a csaja voltam, és tudod, mit, leszek is, hiába bánt el velem, már hogy megkaptam a régi
kocsiját, tetejébe aranyláncot fitneszbérlettel, de aztán fel is út, le is út, vissza autó, sztornózva minden, lecserélt egy büdös kurvára, de most te is jól megjártad,
magadnak kapartad ki a gesztenyét, ügyes vagy, megérdemelted, mert nem voltál
rám tekintettel, tudtad, hogy velem is járt előtted, mégis ráhajtottál, hadarta egy
szuszra, mit képzelsz magadról, idejössz, és siker, csillogás, rúgott belém Rezső
is, és még neked áll feljebb, te sajnáltatod magad, én meg, mint egy bőgőmasina.
Most jó, mert apu ezen túl mindentől megvéd, nem félek. Úgy figyel rám,
mint soha, csak issza a kávékat, bele ne aludjon a mondandómba, a drága. De
nem, nem és nem, hiába, hogy most viszonylag jó, és nyugalom és csend van, elfelejteni azért nem tudom azt az estét. Hazamegyek, a fejemben még Naticica sirámai, úgy tépem le magamról a ruhákat, állok meztelen, Dénes meg, mint borjú
az újkapura, basszál meg, basszál már meg, ordítok rá, és hatása van a szavaim-

18

tiszatáj

nak, hozzálátunk, persze nem is menekülhetne, a biztonság kedvéért gyorsan lecibáltam a gatyáját, és dönteném az ágyra, de ő még előtte, mennyire jellemző ez,
a redőnyhöz szalad, pedig be se látni, azt mondja, neki így nem megy, szemérmesebb annál, szerintem meg inkább képtelen átadni magát az érzéseinek, húzná le
a rolót, de ekkor lemerevedik az ablaknál, kihajol, egészen derekig, ott egy fickó,
a túloldalon, érdekes, már máskor is láttam erre, te, nem a főnököd az, innen
felpörög az állókép, tisztára, mint egy kiadós zuhanás, mit keres ez az ablakunk
alatt, ni, hogy bújik, késő, már lebuktál, öcsém, ja, úgy, szóval ezzel, ezzel a szeméttel, viszonyod van vele, nem is hiszem el, onnan a ruhák, az aranylánc, a kurva életbe, ezt nem gondoltam volna rólad, hogy rohadnál meg, büdös pina, így
bízzon benned az ember, és én akkor már a földön, hopp, egy pofon balról, és
egy, csak a szimmetria kedvéért, jobbról is, úgy, most már egyformán vörös, lihegi a képembe, egyáltalán nem fájt, mert nem jutott el a tudatomig, mi történik,
talán egyedül az volt a furcsa, és csak azt nem értettem, hol bujkált idáig Dénesben ez a vadállat, akivé most vált, mert ez már nem is ő, hanem valaki más, akár
Viking is lehetne, vagy Natália, vagy Rezső, mered rám a kidülledő szemeivel, jézusom, ezekbe szerettem én bele valamikor, ez a nagy kék tenger vonzott újra és
újra magához, illetve nem ez, mert, ahogy nézem, ebben a vizenyős, vérerektől
torz tekintetben nyoma sincs már a múltnak, a férfiakban sose bízz, hajtogatta
mindig anyám, ez ugrott be utoljára, mielőtt eszméletem vesztettem.
Nos, megközelítőleg ennyit szerettem volna elmondani.

2010. december

19

M ARKÓ BÉLA

Mediterrán jelek

Az ujjaim közt szétmorzsolt növények
felejthetetlen citromillata,
s ha érintésemre mégis föléled
a tenger mélyén alvó Ithaka,
megcsillannak a rég homokba süllyedt
aranypajzsok és ezüstfegyverek,
a hullámokból sorra visszatűnnek
az elrejtőzött szörnyek s istenek,
mert úgy, ahogy az illat a levélben
ott van bezárva, és alig szivárog,
ha szét nem rontom, rég elmúlt világok
nyüzsögnek némán odalent a mélyben,
s kétezer éve várnak megtöretlen
egy kagylómintás, hullámzó szövetben.

Hajnali úszás

Rugalmas, hűvös nyelvével a tenger
végignyalja az érdes homokot,
sötét gyomrában tört kagyló ropog,
s kóstolgat el nem múló türelemmel,

20

tiszatáj
ha lassú, álomittas karcsapással
csak úszkálok a jövő peremén,
a halál nedves szája szögletén,
és küszködöm a kékesszürke nyállal,
mi elborít időnként, majd ahogy
fehér darázsfészekként a habot
még félrehajtom, ismét elsimulnak
a hullámok, a víz megint ragyog,
és mindig éhes, mindig jóllakott
szájából most még tagjaim kihullnak.

Makedón szonett

Ez is lehet haza? Tehát: örök?
A szürke olajfák s kabóca-lárvák?
Hogy makedón vagy, de mégis görög?
S hogy az oleánder hulló virágát,
mint drága selymet, csak úgy széttapossák?
És minden kékből van, még a homokfehér vagy kagylószürke is. Lemossák
a hullámok, s a távoli romok
is kékek mind. Nagy Sándor otthona?
Hiába próbálom, a képzelet
cserbenhagy most. Mert hát innen hova
kellene elvágyódnom? Nem lehet.
Hazám? Csak ha az ember elmehet,
s majd megtér. De ez: megtartó csoda!

2010. december

21

Görög fecskék

Augusztus van. Reggeltől estig hordják
a táplálékot, tücsköt-bogarat,
s akárcsak otthon, az eresz alatt
ugyanúgy tátogtatnak a fiókák.
Fogalmam sincs, errefelé a fecskék
délebbre vándorolnak-e. Talán
itt már a morzsát Isten asztalán
télen is meglelik. Miért keresnék
a biztonságot máshol? Vagy pedig
nem is a biztonságot keresik,
hanem valami mást? Felgyúl s kilobban
a kívánság? És mi számít? A hely,
hogy honnan s meddig vándorolnak el?
Vagy ők? Megnézem majd egy lexikonban.

Úszólecke Balázzsal

A fontos az, hogy átengedd magad
a tengernek, s ne ellenkezz vele,
mert könnyen legyűr roppant ereje,
kidob, ha kedve van, vagy elragad
s lehúz, hiába rúgod, öklözöd,
téped vagy rángatod, úgysem lehet
így meghajlítani, a képzelet
többet segít, mert ujjai között

22

tiszatáj
úgy morzsol szét, mint apró csigát,
hogyha markába fog s vergődni lát,
de nem ront szét, hanem csak alakít
és ő is alakul, ha el tudod
képzelni, hogy emészt, ürít, szuszog,
s ha érzed már hatalmas izmait.

Este az Égei-tengeren

A kifakuló sirályok az égen
hatalmas, tépett vászondarabok,
ki tudja, mire nyitnak ablakot,
ha függönyként meglebbennek a szélben,
külön sodródó testek, csőrök, szárnyak,
mert rész csak minden, semmi sem egész,
szélmentén vergődik, majd belevész
a szürkeségbe, és tán összeállnak
megint a részek túlfelől, ahogy
nekifeszül mind, átüt, kavarog,
s amint a könnyű függönyt félrehajtom,
egy arra járó isten vagy madár,
mint eltikkadt medúzát, megtalál
a vízbe lassan visszacsúszó parton.

2010. december

23

KISS O TTÓ

A másik ország
( REGÉNYRÉSZLET)


Eckler Imrével, az egyetlen vánkosdival, akit barátomnak mondhattam, harmadikos koromban ismerkedtem meg. Ő néhány hónappal azelőtt került haza Pestről, frissen végzett magyar-történelem szakos tanár volt, hat évvel idősebb nálam. Már az azt megelőző években is láttuk egymást, igaz, viszonylag ritkán,
rendszerint havonta, kéthavonta, és szinte csak a hétvégeken. Én mindig a csapattal voltam, ő Felföldi tanárnővel sétált az utcán, ült a moziban, néha a nagyáruház melletti üvegfalú cukrászda egyik asztalánál. Nem sokkal a harmadik tanév kezdete után, kora ősszel éppen a tanárnő javaslatára néztük meg Gothár Péter Megáll az idő című filmjét, de Felföldit nem láttuk, Eckler Imre viszont ott
volt. Ahogy jöttünk ki a moziból, köszöntünk neki, és egy órával később ismét
összefutottunk vele az Alfa kávéház kerthelyiségében. Egyedül sörözött, ráköszöntünk újra, aztán megkértük, hozzon nekünk is egy-egy korsóval. Az Alfa új
hely volt, néhány héttel azelőtt nyílt, nem akartuk kockáztatni, hogy a pultnál elkérjék az igazolványunkat, nem mehettünk volna oda máskor, de legalábbis alkohollal biztosan nem szolgálnak ki. Eckler Imre az asztalához invitált, bemutatkozott, és mindnyájunknak rendelt egy-egy sört. Felföldi tanárnőről kérdeztük,
finom utalásokat téve az esetleges kapcsolatukra, ám hamar tisztázódott, hogy
csak barátok. Néhány évnyi különbséggel ugyanabba az általános iskolába jártak,
később ugyanabba a gimnáziumba, aztán ő is ugyanarra az egyetemre ment, ahová
a tanárnő.
A filmről kezdtük faggatni, mert a sör ellenére jó színben akartunk feltűnni, ki
tudja, mit mond majd rólunk Felföldinek.
A történet 1963-ban kezdődött és gimnazistákról szólt. Húsz év sem telt el azóta, először mégis az tűnt fel, hogy mennyi minden megváltozott, aztán meg az,
hogy valahogy mégis minden ugyanolyan maradt.
– Mert a rendszer lényege alapvetően nem változott – mondta Eckler Imre,
kortyolt a söréből, és szinte szó szerint idézte az egyik jelenetet:
„– Te ott vagy, ahol vagy. A mozgalomban, vagy ahogy akarod. Én meg itt vagyok, ahol vagyok. Én sosem törődtem veletek! A te férjed ott volt, ahova az én
férjeim lőttek ötvenhatban.

24

tiszatáj

– Nem érted, hogy a fiadról beszélünk? Csak azt ne mondd nekem, hogy ő is
lőtt!
– Te azt hiszed, hogy nem tudom, hogy te tudod, hogy tudom. Tudjuk!
– Mért nem lehet végre egy gyerekről megmondani, hogy milyen? Mért nem
lehet végre valamiről megmondani, hogy milyen!? Mért akarod a fiadat is belekeverni a mi dolgainkba, amikor egyszer úgy beszélhetnénk róluk, ahogy vannak.
Hogy milyenek.
– Ugyanolyanok, mint mi.
– Akkor lesznek ugyanolyanok, ha te nem hagyod abba ezt a félrebeszélést. És
ha tudni akarod, a fiad máris egy sunyi.”
Eckler Imre nem volt jó színész, de tanárnak éppen megfelelő. Pelyhedző bajusza, gondosan ápolt francia szakálla kellő komolyságot kölcsönzött neki, ellensúlyozta fiatalos, inkább fiús, mint férfias termetét. Nem is látszott volna nálunk
idősebbnek, ha ugyanúgy öltözik, mint mi, de kicsit konszolidáltabb volt, farmert
és fehér inget viselt, úgy nézett ki, akár a legtöbb fiatal értelmiségi a nyolcvanas
évek elején. A szavai tekintélyt sugároztak, a mozdulatai felelősségteljes gondolkodásról árulkodtak, még akkor is, amikor cigarettáért nyúlt vagy letörölte a sört
a bajuszáról.
A jelenetre jól emlékeztem, amikor elhangzott a moziban, már tudtam, hogy
Felföldi tanárnő ezért ajánlotta nekünk a filmet, és persze azért, mert ha más
időben és térben is, de mégiscsak a mi korosztályunkról szólt.
Hallgattunk egy ideig. Aztán Puskás Öcsire és egy dokumentumfilmre, az
Aranycsapatra terelődött a szó, nemrég ugyanis azt is megnéztük. A futballlegendát sem mi, sem Eckler Imre nemzedéke nem láthatta élőben, mert ’56-ban
Puskás is kint maradt Nyugaton, és csak huszonöt év után, az előző nyáron tért
vissza Magyarországra. A film zárójelenetét is ekkor forgatták, újra telt ház előtt
játszott a Népstadionban, de már egy öregfiúk-meccsen, nagy pocakkal, lassú
mozgással. Eckler valamennyivel többet tudott róla, mint mi, és ez a téma minket
is sokkal jobban érdekelt, mint ’56, ám akkor este néhány mondatnál többet erről se mondott. Fél évnek kellett eltelnie, mire a csapatunkat valamennyire bizalmába fogadta, és jó másfélnek, mire először beszélt nekem arról, hogy mi is
történt 1956 késő őszén Budapesten.
Negyedikes korunkra már csak én találkozgattam vele. Májustól együtt jártunk a vánkosdi strandra, terepszemlét tartott, azt mondta, a nyári szünetben
fürdőmesteri állást vállal, gyűjti a pénzt, mert jövőre el szeretne utazni Prágába,
aztán majd valamelyik nyáron Varsóba vagy a bolgár tengerpartra. Gyerekkorában versenyszerűen úszott, név szerint ismerte a pénztárosokat és a jegyszedőket, amikor először mentünk, lapogatták a hátát, rég láttunk, Imikém, hogy s
mint? Ha együtt voltunk, nekem se kellett belépőt fizetnem, és sokat voltunk
együtt, szinte mindennap. Amint jó idő lett, már az uszoda partján ültünk, segített felkészülni a magyar és a történelem érettségimre, kikérdezte az évszámokat,

2010. december

25

felsoroltatta a nagyobb fordulópontokat, életrajzi vonatkozásokat, mert ez a két
tárgy nekem sehogyan se ment, nem szerettem őket. A műszaki és szakmai tárgyakkal nem volt gondom, ha megértettem valamit, azt tudtam is, a magyart és
a történelmet viszont nemcsak tanulni, magolni is kellett.
A strandon mindig erősebben éreztem Petra hiányát. Korábban is megfordult
a fejemben, hogy más lánnyal barátkozzam, de kapcsolatot végül sosem kezdeményeztem, mert kizártnak tartottam, hogy bárkivel olyan viszonyba kerüljek,
mint vele. De az még gyakrabban előfordult, hogy látni véltem őt a vánkosdi utcákon. Elég volt megpillantanom egy lányt, aki messziről hasonlónak tűnt, akinek a haja, a termete, a járása vagy a ruhája emlékeztetett az övére, nem bírtam
ki, hogy ne menjek oda hozzá. Tudtam persze, hogy nem lehet Petra, ám valami
mégis állandóan arra késztetett, hogy közelebbről is megnézzem, hogy alaposabban is meggyőződjek róla, tényleg nem ő az.
Az uszodában mindig ugyanarra a helyre ültünk, és mellettünk mindig
ugyanaz a lány napozott. Első pillantásra nagyon hasonlított Petrára, úgy éreztem, valahonnan ismerem, de amikor tüzetesebben is sikerült megnéznem, rájöttem, hogy mégis sokban különböznek. A találkozás viszont arra mindenképpen
jó volt, hogy most már komolyabban is fontolóra vegyek egy új kapcsolatot, de
tudtam, hogy ha lesz majd valakim, akkor sem ő lesz az, mert amint felvillant
bennem a lehetőség, azonnal el is vetettem. Az uszodabeli lánnyal egyébként se
kerültünk közeli kapcsolatba, mindössze annyi történt, hogy ha letelepedett mellénk, köszöntünk neki, ő meg visszaköszönt. Amikor pedig a fürdésből vagy a tusolásból visszatért, mindig ránk mosolygott mielőtt lefeküdt volna a törölközőjére. Ilyenkor persze kicsit hosszabbra nyúlt a pillantásunk, mert a hideg víztől
összerándult mellbimbói majdnem átütötték a fürdőruháját. De nem szólítottuk
meg, ha beszéltünk is róla abban a néhány hétben, míg a közelünkben volt, sohasem úgy, hogy felfigyelhessen ránk. Én egyszer sem hoztam szóba, Eckler pedig
olyankor lehalkította a hangját, alig lehetett érteni, amit mond. Ugyanúgy suttogott, mint amikor eszébe jutott valami aktuálpolitikai kérdés, többnyire ugyanis
másképpen látta a dolgokat, mint ahogy azokról a hírekben beszéltek. Suttogott
és közel hajolt hozzám akkor is, ha egy-egy kényes történelmi részhez ért, Versailles-hoz és Trianonhoz, a második világháborúból való kiugrás lehetőségéhez,
a háború utáni többpárti demokráciához és a kékcédulás választásokhoz, ezt neked nem kell tudni, magyarázta, de érdekes, elmesélem.
– Ebben az országban most már mindent lehet, csak két dolgot nem lehet:
oroszozni, meg ötvenhatról úgy beszélni, ahogy volt – jelentette ki egy kora délután.
– Mert, hogy volt?
Kicsit még közelebb húzódott.
– Ötvenhat november elsején, vagyis egy nappal az után, hogy Nagy Imre bejelentette az egypártrendszer megszűnését és a szabad választások előkészítését,

26

tiszatáj

Kádár is bejelentette a rádióban a demokratikus választásokra készülő MSZMP
megalakulását. Aznap még arról beszélt – halkította le még jobban a hangját –,
hogy az október huszonharmadikán kezdődött felkelés kivívta a nép szabadságát
és az ország függetlenségét, november hetedikén meg, három nappal az után,
hogy az oroszok hadüzenet nélküli háborút indítottak Magyarország ellen, szovjet páncéloson érkezett meg Szolnokról a Parlament elé, hogy letegye az esküt,
pedig a törvényes Nagy Imre-kormány nem mondott le.
Hittem is, meg nem is, amit mond. Kádár Jánosról, akit akkori ismereteim
szerint mindenki szeretett ebben az országban, nehéz volt ilyesmit elképzelni.
– És te ezt honnan tudod? – néztem rá tűnődve, hátha tényleg csak ugrat.
– Végül is történelem szakos vagyok – mosolygott. Aztán hozzátette, hogy olvassa a korabeli Népszabadságokat és szokta hallgatni a Szabad Európa Rádiót.
Erősen megkérdőjeleztem magamban a szavait, mert az összes addigi tudásommal és tapasztalatommal ellentétesek voltak. Ugyanakkor valami mégis azt
súgta, hogy igazat beszél, vagy legalábbis meg van róla győződve, hogy amit
mond, az az igazság.
Nem tudtam, mi az a Szabad Európa Rádió. El kellett magyaráznia, mi a szerepe, honnan sugároznak, hogyan próbálták meg korábban itthonról és a környező szocialista országokból zavarni az adást. Rám nézett, és közölte, épp azért
kutatja a XX. század második felének történelmét, mert ez érinti a legjobban.
Aznap még a strandról hazafelé is erről beszélt, nem volt nehéz észrevennem,
hogy nagyon izgatja a korszak. Ahogy öntötte rám az információkat, ahogy egyre
több lett a tény és az adat, bennem is egyre jobban megerősödött az érzés, hogy
minden, amit mond, igaz. Létezik egy másik valóság is ebben az országban, egy
másmilyen ország Magyarországon belül, és kívüle is létezik, gondoltam, mert
hazafelé megtudtam azt is, hogy több millió magyar él a határon túl. Tanultuk
ugyan, hogy a két vesztes világháború következményeként végül hatalmas területeket csatoltak el, de addig senki se tudatosította, senki se magyarázta el ilyen
részletesen, hogy mindez nemcsak a korábbi királyság lakóinak majdnem kétharmadát, de a viszonylag jól működő monarchia gazdasági egységét, a termőföldek, a faállomány, az út- és vasúthálózat, az ipartelepek, a bankok és hitelintézetek jelentős részét is érintette. Alig másfél óra alatta annyi új ismeretet kaptam, amennyit Eckler a megelőző hetekben összesem nem mondott. És nemcsak
a közelmúlt történelméből, hanem a közelmúlt irodalomból is, mert jó félórával
azelőtt, hogy elköszöntünk volna egymástól, a történelmi leckéből lassan irodalmi lett: ’56 kapcsán több olyan írót is példaként hozott, akikről már hallottam
ugyan, de fogalmam se volt, hogy börtönben ültek. Aztán mondott számomra teljesen ismeretlen neveket is, mindenekelőtt Márai Sándort, aki már évekkel korábban elhagyta az országot, és aki szerinte nemcsak az egyik legjobb magyar író,
de a második világháború körüli két évtized legnépszerűbb magyar írója is volt.

2010. december

27

Nem ismerem, mondtam, és egyre erősödött bennem az érzés, hogy mennyi
mindent elhallgatnak előlünk.
– Nem is tudhatsz róla, mert itthon nem adják ki a könyveit. Egy ideig be volt
tiltva, amikor meg már újra kiadták volna, ő tiltakozott: míg az ország szovjet
uralom alatt áll, nem jelenhetnek meg az írásai, különben perelni fog.
Magyarból is, történelemből is négyesre érettségiztem. Bár a különóráknak
a bizottság előtt nem sok hasznát vettem, magyarból ugyanis Arany Jánost, történelemből pedig a legutóbbi pártkongresszus határozatait húztam, két márkásnak mondható sörrel köszöntem meg Imre segítségét. Akkor már a strandon dolgozott, naphosszat az uszoda melletti napernyő alatt ült fehér köpenyben, fürdőnadrágban, síppal a szájában. Aznap is, csakúgy, mint a korábbi hetekben, biztatott a továbbtanulásra, ígérte, hogy segít felkészülni, nekem viszont elegem lett
az iskolákból, úgy éreztem, nem bírnám még négy-öt évig. Indokként elmondtam
neki ezt is, de nem fogadta el, nem magyarázat, közölte, így aztán, hogy soha
többé ne hozza szóba, azzal zártam le a témát, hogy anyagilag nem bírnánk. Ami
azért nagyrészt igaz is volt, mert amikor egyszer, egyetlenegyszer megemlítettem
öreganyámnak, mi lenne, ha megpróbálnék egy műszaki főiskolát, válaszra se
méltatott, egyáltalán nem reagált, mintha meg se hallotta volna. Nem forszíroztam hát az ügyet, és magamban még örültem is kicsit, mert úgy gondoltam, innentől övé a felelősség, és egyébként se láttam értelmét a diplomának. Ha erőltette volna, talán én is hajlok rá, amúgy meg tényleg jól éreztem magam
Vánkosdon, nem volt kedvem sehová se elmenni onnan.
Eckler az egyik sört nekem adta, ebédidőben ittuk meg. Még aznap délután
hazautaztam, és vasárnap estig otthon is maradtam. Segítettem öreganyámnak
kimeszelni a szobákat, hónapok óta készült rá, kértem, hogy várjon, míg leérettségizek, akkor megcsináljuk ketten. Nagyapám halála után megőszült és szótlanabb lett, a lába egyre görbébb és visszeresebb, nem nagyon bírta már a terhelést. Addigra azért más változások is történtek Citkón. Petra drága márványsírkövet kapott, Jávorka, igaz, gyerek nélkül, ám mégiscsak összebútorozott Lovász
Marival a bátyja valamikori kisszobájában. A megjegyezhetetlen vezetéknevű
pesti öregember, aki gyerekkoromban mellénk költözött, néhány hónappal az
után, hogy elkezdtem a szakközépiskolát, eladta a régi házunkat. Puskárék nagyobbik fia, a frissen nősült Laci vette meg, így az új házasoknak nem kellett sokáig a szülőknél lakniuk, a segítség mégis csak néhány lépésnyire, az Ady utca
másik oldalán volt. Az öregembert két idős férfi vitte vissza Pestre, nagy kocsival
jöttek érte, belefért az összes holmija. Öreganyám azt mondta, a barátai lehettek,
aztán hallgatott néhány másodpercet, majd hozzátette, hogy bizonyára mégse
egyedül, minden ismerősétől távol akar meghalni.
Ilyen előzmények után meglepett, hogy öreganyám szinte azonnal rábólintott
a felvetésemre, egy pillanatig sem ellenezte, hogy Vánkosdon vállaljak állást. Búcsúzáskor kétezer forintot nyomott a kezembe, a munkakezdéshez, mondta, ha

28

tiszatáj

egy ideig nem találnék megfelelőt, legyen tartalékom. Viszonzásul mindössze
annyit kért, hogy havonta legalább egyszer-kétszer látogassak haza, segítsek neki
a kertben, mert állatot akkor már keveset tartott, az ólban egyetlen disznó volt,
és a hátsó udvaron is alig szaladgált néhány vágni való tyúk és kakas.
Először albérlet után néztem. Viszonylag jó áron, nyolcszáz forintért kaptam
a Hajnal utcában egy külön bejáratú szoba-konyhát. Egyik kezemben három teli
reklámtáskával, másikban az ingekkel teleaggatott vállfákkal átgyalogoltam a kollégiumból az új helyre. A hajam negyedikre nagyon megnőtt, és hogy rendezettebbnek tűnjek, hátul összefogtam egy fekete befőttesgumival, a konyhaasztal fölött lógó repedt tükör előtt megborotválkoztam, felvettem a legszebb nyári ingemet, az alját kivételesen betűrtem a farmernadrágomba, aztán besétáltam a vánkosdi nyomdába. A munkaerő-felvételis hölgy széttárt karokkal fogadott: uram,
minden frissen végzett szakközépiskolás itt akar dolgozni! Ez az uram jól-esett,
sosem szólítottak még így, annak ellenére elmosolyodtam, hogy tudtam, csak
azért mondja, hogy minél hamarabb megszabaduljon tőlem. A célját elérte, nem
erőltettem a dolgot, protekcióm nem volt, és sejtettem, hogy anélkül hiába is erőszakoskodnék. Vánkosd leghosszabb utcáján, a Béke sugárúton indultam el az
albérletem felé. A belváros felőli részen, majdnem a központban üzemel egy kis
papírbolt. Ahogy elhaladtam előtte, megtorpantam, néhány másodpercig nézegettem a kirakatot, aztán úgy döntöttem, bemegyek.
Miután közöltem a boltvezetővel, hogy ki vagyok és mi járatban, a nő tetőtől
talpig végigmért, szigorú tekintettel a szemembe nézett, végül elmosolyodott.
Szimpatikusnak tűnt, visszamosolyogtam rá, és ezzel gyakorlatilag el is dőlt a
sorsom.
– Jól jön a segítség – mondta. Aztán, amikor befejezte a vevők kiszolgálását,
bekísért a hátsó helyiségbe, amely irodaként és kávézóként is szolgált. Leültetett,
és negyedóra múlva már fel is voltam véve.
– Reggel nyolckor találkozunk – közölte, mielőtt becsukta mögöttem az irodaajtót. Mednyánszky Mártának hívták, negyven fölötti, céltudatos, agilis, de
meglepően közvetlen közgazdásznő volt.
Másnap nyolcra bevittem neki a személyi igazolványomat, az érettségi bizonyítványomat és a munkakönyvemet, hogy elintézze a formaságokat. Délutánra
minden iratomat visszakaptam, a munkakönyvemet dátummal és pecséttel ellátva, de aznap még nem kellett dolgoznom. Hazafelé beültem az Alfa kerthelyiségébe, és a jeles alkalomra, hogy immár hivatalosan is fel vagyok véve, rendeltem
magamnak egy üveg Kőbányai Világost. A tölgyfaasztalt gondosan letöröltem, rátettem a papírokat, és miközben kortyolgattam a sört, betűről betűre átolvastam
a munkakönyvemet. A nevemen, az adataimon és a friss bejegyzésen kívül alig
volt benne valami, mindössze az alkotmányból idéztek egy passzust, mely szerint
a Magyar Népköztársaság társadalmi rendjének alapja a munka, és minden erre
alkalmas polgárnak joga, kötelessége, sőt becsületbeli ügye, hogy képességei sze-

2010. december

29

rint végezze. „A dolgozók munkájukkal, munkaversenyben való részvételükkel,
a munkafegyelem fokozásával és a munkamódszerek tökéletesítésével a szocialista építés ügyét szolgálják.”
A boltban Mednyánszky Mártával együtt öten voltunk. A nyugdíj előtt álló,
kontyos pénztárosnő és két, nálam hat évvel idősebb vékony fiú. Segítőkész, ám
kevés beszédű egypetéjű ikrek. Egyszerre lettek éhesek, szomjasak, egymás után
mentek vécére, ugyanazokat a könyveket olvasták, ugyanazokat a részeket szerették egy-egy filmben, és ismerték egymás gondolatait is.
Szombatra megérkezett a munkaruhám, az iskolaköpenynél néhány arasszal
hosszabb és kicsit világosabb kék. Amikor felvettem, úgy éreztem, végképp közéjük tartozom. A beilleszkedéssel egyébként sem volt gondom, mindnyájukkal jól
kijöttem, és a második héten már szinte mindent tudtam a boltról, bármelyiküket helyettesíthettem volna. A fizetésem háromezer-hatszáz forint lett, arra gondoltam, veszek magamnak egy magnót, ne legyen olyan nagy csend esténként az
albérletben, ám az első hónap után a sok mosástól úgy megfájdult a derekam,
hogy beláttam, először is mosógépre és centrifugára kell gyűjtenem. A kollégiumban mindkettőt használtuk, fel se merült bennem, hogy hosszan a lavór fölé
hajolni ilyen megerőltető lehet. Úgy számoltam, ha fillérre beosztom a keresetemet, másfél év alatt megvehetem a mosógépet, aztán majd valamikor a centrifugát is.
Augusztus közepére megértettem, miért alkalmazott olyan hirtelen, látszólag
szinte gondolkodás nélkül Mednyánszky Márta. Addigra kiderült, hogy nagyon is
jól tudta, mit csinál, a hónap elejétől ugyanis egyre nagyobb lett a forgalmunk,
a diákok és a szülők akkor kezdték a bevásárlást a tanévkezdésre. Sokszor annyian voltak, hogy négyen se győztük őket kiszolgálni, az utcán állt a sor vége.
Szeptember közepétől viszont már alig jöttek, és ha jöttek is, csak apróságokat
vásároltak, néhány füzetet, gyurmát, ceruzát, ecsetet, vonalzót. Amikor beszerezték az elfelejtett kiegészítőket is, amelyeket a tanévnyitón vagy az első órákon soroltak fel nekik a tanárok, decemberig megint lecsendesedett a bolt. A karácsony
előtti hetekben annyi vásárló ugyan nem jött, mint a nyár végén, de a munka
mégis ugyanannyi lett. Az ünnepi vevő szemlélődik, kérdezget, tíz-tizenöt percig
is válogat, az augusztusi tudja, mit akar: cetlivel érkezik, vagy fejből sorolja a
dolgokat, csak győzzük elé tenni. Télire az árukészlet is megváltozott, legalábbis
részben, alkalmazkodva az igényekhez táskák és tolltartók helyett az alapáruk
mellé játékokat és ajándéktárgyakat is kaptunk, repülő- és autómodelleket, retikülöket és bőr pénztárcákat.
Nem lettem gyakorló nyomdász, ám mégis bejártam a nyomdába. Mednyánszky Márta először egy havas december végi estén kért meg, el kellett hoznom a meghívókat, a lánya január közepére tervezte az esküvőt. Míg az ikrek az
év eleji áremelésre készültek, a megmaradt készletet árazták át a raktárban, én a
megúszott túlóra feletti örömömben felszabadultan baktattam a villanyfényes ut-

30

tiszatáj

cákon. Szállingózott a hó, figyeltem, ahogy a kristályok megcsillannak a fényben,
és eszembe se jutott, hogy a nyomdában ismerőssel találkozhatom. De az a kép,
amely bent fogadott, még akkor is meglepett volna, ha számítok rá. A lenti szedőterem előtti hosszú folyosóra kitett karosszékben Juhász Judit ült, papucsot,
testhez simuló piros nadrágot és fekete pólót viselt. Néhány másodperc eltelt,
mire felismertem, mire eljutott a tudatomig, hogy ő az, mert csak akkorra kapcsolódott össze bennem az iskola és a szakma. Amikor észrevett, rám nézett, a
szeme zöldje megcsillant a neonfényben, és ahogy felállt, az alakjától egy pillanatra megnémultam. A papucsot leszámítva olyan volt, mintha valami naptár
vagy magazin fotójáról lépett volna elém. Többször láttam már korábban is, de
vagy messziről, vagy pedig kabátban, pulóverben, iskolaköpenyben, és sosem
tűnt fel, hogy nemcsak az arca, az alakja is tökéletes. A derekát átértem volna
a két tenyeremmel, a csípője jóval szélesebb, és önmagában is gyönyörű, akár
a keskeny, törékeny váll.
Meglepődött ő is. Azért azt éreztem, hogy örül nekem, és hogy egy kicsit zavarban van. Összeszedtem az erőmet, és megpróbáltam természetesen viselkedni, de nem nagyon ment. Ahogy törölgetni kezdtem a kabátomról a havat, kilesett az ablakon, szépen esik, mondta, aztán felém fordult, és hozzátette, hogy indulna már haza, csak a megyei lap szerkesztőjét várja, imprimálni kellene az
anyagot. Bólintottam, s talán hogy uraljam a helyzetet, ne legyek annyira kiszolgáltatott, mint azon a kínos szilveszteren, vagy csak megilletődve a látványtól,
nem tudom, de azt találtam mondani, hogy nem kell tovább várnia, engem küldött az a szerkesztő. Rám mosolygott, és bevezetett egy olajos padlójú helyiségbe,
ahol nyomdagépek álltak, aztán elém tett néhány fémlemezt, amelyen a megyei
néplap oldalait ismertem fel kissé kékes színben.
– Nézd meg rendesen – mondta.
Tanulmányozni kezdtem a emezeket.
– Na? – sürgetett.
– Szerintem rendben vannak. Bár két elválasztási hibát észrevettem.
– Az nem számít. A lényeg, hogy nagyobb hibák ne maradjanak. A képek ne
legyenek felcserélve meg ilyesmi.
Elkezdtem nézegetni a képeket is. Percekig szemlélődtem, közelről, távolabbról, aztán beleolvastam a képaláírásokba.
– Rendben van – mondtam.
– Mehet nyomásra?
– Mehet – bólintottam.
– Itt írd alá – tett elém egy papírt és egy tollat, aztán elindult az öltözők felé.
Utánaszóltam.
– Találkozhatunk este?
– Mert?
– Mert mondanom kell neked valamit.

2010. december

31

– Fontos? – jött kicsit közelebb.
– Eléggé fontos.
– Nem lehetne most?
– Most? Ha most mondom, meg fogsz ölni.
– Nem öllek meg, csak mondjad, miről van szó? A lényegét – mosolygott.
– Hát, a lényeg az – kezdtem bizonytalanul, és közben letettem a tollat a karosszék melletti dohányzóasztalra –, hogy igazából esküvői meghívókért jöttem,
csak még várni kell rájuk, most fejezik be a csomagolást.
– És? – kérdezte.
– És nem küldött semmiféle szerkesztő.
– Megöllek! – kiáltotta, aztán megindult felém.
Rohanni kezdtem a hosszú folyosón, de amikor hátranéztem, láttam, hogy
közben megint elmosolyodik.

32

tiszatáj

VESZELKA ATTILA

Alvadt vér ragyogású kő

Ott ülsz azóta is a feldíszített fenyő előtt,
éjszínű ruhádban, ébenfekete hajjal,
melleden azzal az alvadt vér ragyogású kővel,
olyan mandulaszemekkel, amilyeneket
Modigliani tudott csak festeni.
Lassan nyolc éve készülök leveleidet felbontani.
Nem tudom megtenni, félek.
A márványon mindig megérintem a neved,
de azokat a leveleket nem merem.

Szent Lőrinc könnyei

Aznap éjjel erős fogadalmat tettem,
hogy mindenképp meglátom Szent Lőrinc könnyeit,
éjfélre járt, a Hold vakító fehéren
gurult a fűzfák kísértetjárta ágain.
A Tiszán csillámló ezüstpénzek úsztak,
és valami puha kékség szitált a partra,
míg az apró neszek lassan elmaradtak,
s kitárult fenn a végtelen, a Perseusra.
Egy vízre dőlt vaskos fatörzsre hevertem,
és rám szakadt a súlyos, ékszerekkel terhes
nyári boltozat, s csak hulltak eszeveszetten
s záporoztak a titokzatos futású könnyek.

2010. december

33
S míg villogtak odafenn a Perseidák,
veszettül azt kívántam: lennék halhatatlan,
mert erre vágynak mind a földi ostobák,
miközben hűséges kutyám nyakát karoltam.

Peremén a napkeltének

Fel-felriadtam, már szürkült az éj,
s bár még denevérek cirpegtek
a hűvös félhomályban, peremén
a napkeltének, s még derengtek
csillagok, úgy döntöttem, kinézek
a konyhába, mert emlékeztem,
maradt tegnapról tán egy-két üveg
Rocky Cellar a fridzsiderben,
miért is lassan, mint halk kísértet,
felültem a nyagda heverőn,
s tettem egy tétova kísérletet,
hogy megszerezzem vágyott söröm,
ám, amint a vén parkettra léptem,
mely hullámos volt, mint a tenger,
megdermedt a vér az ereimben,
akkorát reccsent, tán december
végén roppan így a torlódó jég
a vizek hátán, de pontatlan
hasonlat ez, inkább e hang egy rég
elfojtott és határozatlan
emléket keltett életre bennem:
a Kisfogházban ropogott így
a padlat, hová betévedtem
egy vacogtató októberi
napon, az őrző eresztékeit
illesztették úgy ravasz kezek,
hogy a fogva tartott mozdulatait
meghallhassák az álmos smasszerek.

34

tiszatáj
Igen, a siralomház volt ilyen,
hová a hajnal halált hozott,
míg kint, a falon túli flaszteren
talán már villamos csikorgott,
mint itt, a ház előtt csikordul el,
a csillagoltó szürkülteben
fület sértőn és közönyösen,
kétezertízben, Budapesten.

Amikor a hamvasztómester sírni kezd

Lent, az Olajbányász tér sarkán meglapuló
füstös kocsmában gyakran kerülünk egy asztalhoz a pödröt bajszú hamvasztómesterrel, cigivel kínál, én meg Drehert hozatok,
hosszan nézzük a kék füstöt, hallgatjuk a zajt,
néha morog: nem tud hazajutni a műszakból,
annyi a munka, kikészül, gyakran nyolc testet
hamvaszt, túlóráznia kell, a melóhely meg
kint van a város szélén, echte sötét lesz már,
hogy hazaér, otthon meg az asszony nyúzza,
sosincs békesség, régről ismerem őt is,
nevetős, szőke, törékeny nő, némelykor
be-be téved hozzánk néhány féldeci olcsó
snapsz erejéig, jó múltkor fél grillcsirkét etetett
meg haspók husky kutyámmal, elkunyerálta a dög,
egy hete aztán látom a hamvasztómestert:
görnyed az asztalnál, cigivel sem kínál, sír,
meghalt a törékeny kis nő. Akkorra szabadságot vett ki. Sosem tudná megtenni. Tudom,
mondom halkan, üres poharát telitöltöm Dreherrel, nézzük a kék füstöt, kortyoljuk a sört.

2010. december

35

SIMAI MIHÁLY

Örvényekkel felövezve

Olasz Sándornak

kövek között megkövezve
örvényekkel felövezve
száz esztendőm szilveszterén
forgok Isten ujja hegyén
utak végén ÚT elején
Isten öreg ujja hegyén
időn-túlra áttérülve
mélyülve a mélylő űrbe
minden merszet újra merve
mintha lennék világ lelke
jelet húzni a jövőbe
vágni rést a téridőbe
ég-dörgető sámándobom
éjten éjjel tűzbe dobom
tűzből szélbe szélből vízbe
Isten kezét megigézze
levetkőzve meztelenre
csillagtűzzel szeretkezve
meztelennél is pőrébben
vérzek itt e sámán-létben
kölyök arccal örökkétig
betegségtől betegségig
kénytelenül fénytelenül
üvölt benn egy világnyi űr

36

tiszatáj
sem a mélyben sem a mennyben
nem ismerhet senki engem
úgy ahogy most bennem lángol
a legszentebb életmámor
örvényekkel felövezve
csillagtűzzel szeretkezve
lélegzetnyi világ-lélek
olthatatlan lánggal égek
rúgja szívem ördögpata
havaz rám a Soha-Soha
ezerévek szirttetején
Kaszás-csillag villong felém
sárkány sárgul vitéz vérzik
sohanaptól örökkétig
égbe-fagyott táltospaták
rúgjatok le még egy csodát!

2010. december

37

V ÁRI ATTILA

Vérfoltok

Jóska, akit hosszas káderezés után házmesterként alkalmaztak, s kiutalták neki
az államosított villa pincelakását, az új lakók szokásaival ismerkedett az első télen.
Valami fejes lehetett a családfő, Iván elvtárs, mert reggelenként lefüggönyözött fekete autó várt rá a ház előtt. Vitte és hozta.
Úgy hírlett, legalábbis Jóska azt hallotta, hogy a belügy teljhatalmú kommunista párttitkára kapta meg a negyed legszebb villáját. Ő már harminc éve él t
a házban, eredetileg az építtető, Gertner doktor alkalmazottjaként, de aztán kiszolgálta az új tulajdonost, s a háborús foglalókat is.
Most éppen Ivánék disznóvágását figyelte.
Létrát tettek a hatalmas koca alá, aztán amikor megemelték, s a fokok miatt
lépni sem tudott az állat, akkor Iván a hátára telepedett, s szolgálati fegyverével
tarkón lőtte. De valami nem sikerült, mert a disznó, átugorva a létrafokokat, hátán a fülét markoló párttitkárral, úgy rohant körbe-körbe a tó körüli hóban, mint
lovak a cirkuszi porondon.
A vércseppek minden kör után egyre sűrűsödtek, aztán ereje fogytán, mintha
menedéket keresne, hóhérjával együtt a tóba vetette magát a hatalmas állat.
Jóska tyúkokra, libákra, pulykákra és bárányokra emlékezett. No meg egy tevére. Nem is az állatokra, hanem az utánuk maradó kisebb-nagyobb vérfoltokra.
De disznót itt nem vágtak soha. Az építtető nem evett disznóhúst, mint ahogy
a tatár herceg sem.
Közel húsz évig volt az orvos tulajdonában a villa. Ő terveztette, mindent a saját ízlése szerint csináltatott, de a második zsidótörvény után visszavásárlási jogát fenntartva, eladta és el is költözött az elegáns negyedből. Valahol túlélte a deportálást, a háborút, s az újabb államosítást is megérte. Amit nem vettek el tőle
a nácik, azt most lefoglalták, köztulajdonba vették a kommunisták.
Már nem maradt igazi ingatlanvagyona, csak a szinte hasznavehetetlen hegytető. Hajdani hálás betegének köszönhető erdeje, aki fillérekért adta Gertnernek
a város fölötti magas hegyet. Az papírforma szerint még a tulajdona maradt.
Szanatóriumát, apjától örökölt szántóit, bérházait elvették, de a hegy nem kellett senkinek. Csak az volt már az övé.

38

tiszatáj

A Kakas-hegy úgy magasodott a város gyümölcsös kertjei fölé, hogy semmilyen irányból sem lehetetett tisztességesen megközelíteni a fennsíkhoz hasonlító
laposabb részt.
Agyagos falak emelkedtek márgarétegekkel, szürke homokkővel vegyesen,
s azért nevezték kakashegynek, mert vöröses bozót koronázta a kökény és vadrózsa áthatolhatatlan dzsungelét, s ettől olyan volt a hegytető, mintha hatalmas taraja lenne. Pedig gyönyörűre nőttek a fenyők odafenn, szinte elhíztak. Soha nem
vágta őket senki. Nehezen lehetett volna lehozni a fákat a meredekről, de végül a
vállalkozónak, akinek az első háború után egy vagyont fizetett az orvos, avasi
román favágókkal sikerült kivágatnia a svájci villához szükséges törzseket.
Gertner doktor hozathatott volna fát bárhonnan, de hiúsági kérdést csinált
abból, hogy saját erdejéből, az építési telek fölé magasodó hegyről vágasson, bár
a tervező mérnök kiszámította, hogy a máramarosi favágók pontosan háromszor
annyiba kerültek, mintha vasúton rendelte volna bárhonnan a gerendákat.
A villa homlokzatának minden ablaka üveges mesterek remeklése volt. Mitológiai lények, távol-keleti díszítőelemek homokfúvásos mintái töltötték ki a hatalmas táblákat.
− Csipkefüggöny helyett – mondta, amikor az egyszarvúakkal és kínai jellegű
sárkányokkal berajzolt ablaktáblákról kérdezték.
A cserepeket, mert színes-mázas tetőt álmodott, a világ egyik legjobb cégétől
rendelte meg. Azt akarta, hogy minden tartós, ízléses legyen. Hogy századok
múltán is álljon a Gertner-lak.
Az avasiak megdolgoztak a pénzükért. Mokány lovaik véreset vizeltek az erőlködéstől, mert nem vontatniuk kellett, hanem háttal befogva fékezni a gerendák
lavináját, de végül sikerült lecsúsztatni az alpesi házhoz szükséges százados törzseket, s a tervező, a hegyből eredő két csermelyt úgy vezette kővályúban az épület köré, hogy aztán egyesülve egy pisztrángos tavat tápláljanak.
A tavat, amelyben most ott lubickolt Iván és a disznó.
A város véleménye szerint a tisztviselőtelep legszebb épülete lett a ház.
Egyetlen alkalmazottja volt a doktornak, Jóska, a mindenes, aki sem a kertészethez, sem pedig a villa karbantartásához nem értett. Gertner, ha róla beszélt,
csak úgy emlegette: „az udvarosom”.
Jóska takarította az udvart, hétköznapokon tyúkot, libát vágott a doktoréknak, s családi eseményekre, amikor kéttucatnyi rokon lepte el a házat, bárányt is,
és gyönyörködve nézte, hogy a feldarabolt belekre, felkockázott alvadt vérre,
hogy vetik rá magukat a tóba telepített jókora pisztrángok.
Hiába zsörtölődött az orvos, mert soha sem érte el, hogy a vágás színhelyéről
eltűnjön teljesen a vérnyom.
Zöld döglegyek zümmögték körül a darabolás színhelyének kőkockáit, s csak
annyit tehetett, hogy valami vegyszerrel bepermetezte őket, amitől aztán nem is

2010. december

39

barnultak be a nyomok. Friss vér színű foltok maradványaival volt tele a tópartnak ez a vágóhídi része.
Gertner, a második zsidótörvény után, egy török állampolgárságú perzsa vagy
szír kereskedőnek adta el a villát, aki a partfal alá, ahol még volt erejűk a csermelyeknek, színesre pingált malmocskákat állított. Előttük, óránként, üllőiken kovácsoló kerti törpék jelentek meg, s tették még különösebbé a házat.
Jóskának nem voltak rokonai a városban. Barátai sem voltak, csak azok a suhancok, akiknek a vasrácsos kerítésen keresztül hihetetlen dolgokat mesélt a villa
titkairól, s akikkel galambokat, vagy pedig Gertner itt felejtett bélyeggyűjteményének darabjait csereberélte.
A kaput mindig zárták, s csak egyetlen részén volt olyan hely a vasrácsos kerítésnek, ahol beszélgetni tudtak: a gázvezeték számára kiirtott méteres tisztás.
Máshol nem is lehetett belátni az udvarra, mert japán birs és líceumsövény takarta a házat.
A szír kereskedő nem sokáig élvezhette kovács-törpéit. Neki a kecskehús volt
a mindene, s azokat is Jóska vágta, nyúzta, de alig maradt valami a pisztrángoknak, mert a kereskedő szerette a parázson pörkölt beleket. Így hát az udvaros kitalálta, hogy egyenesen a tóba csurgassa a vért, s élvezettel figyelte a kannibalizmust, mert a vér íze, vagy szaga miatt a nagyobb pisztrángok megtámadták a kicsiket.
– Valósággal főtt a vértől a vörös víz – mesélte Jóska a fiúknak.
Már nem volt Gertner doktor, hogy flittező pumpájával, ahogy rovarirtó felszerelését nevezte, legyeket gyomláljon, s Jóska fölfedezte, hogy az ezernyi légy
egy részét be tudja söpörni a tóba a maradék vérrel együtt, s arra is őrjöngő tömegben jelennek meg a halak.
A parti sétány kövei, mert most már nyugodtan vághatta mindenhol az állatokat, lassanként bebarnultak.
Amikor kémkedés vádjával letartóztatták a szírt, néhány napig egy SS-tiszt
lakott a házban, aki imádta a sült galambot. Nem érdekelte, hogy fajtiszta, dí jnyertes ritkaságok, aztán fölfedezte Jóska egyetlen libáját a hátsó udvarban, s utasította, hogy vágja le valami összejövetel miatt azt is.
Az ablakból figyelte, ahogy a belekkel, felkockázott alvadt vérrel eteti a pisztrángokat. Géppisztollyal jött le, bedobatta a vízbe a liba tüdejét, a tőből levágott
és megnyúzott nyakat, aztán kilőtt egy sorozatot, s a hosszú nyelű hálóval, amivel
a faleveleket szokták szedegetni a vízről, összehalásztatott egy ruháskosárra való
termetes halat.
Csak néhányszor halászhatott így a százados, bár nem akart költözni, de
kényszerűen mégis elment, mert különös lakókat hoztak a villába a németek.
Talán valahol a Volgánál lehetett még a front, amikor a Gestapo egy krími tatár herceget telepített a villába.

40

tiszatáj

SS-ezredesi rendfokozata volt, s Jóska szerint az lett volna a feladata, hogy a
fogságba esett tatárokból, szibériai türkökből különítményt állítson össze, de az
őrség még azt sem engedte meg neki, hogy elhagyja a ház körül kijelölt körzetet.
Egész udvartartással érkezett.
− Mindenik SS-egyenruhát viselt. Csak a mohamedán papjuk, az imám járt
civilben, meg egy nagyon kövér pacák, akiről aztán kiderült, hogy eunuch, s ők
nem is vettek részt a szinte két évig tartó mulatságokon – mesélte Jóska.
− Különös, számomra ismeretlen fűszerek illatával telt meg a ház, naponta
vágtam nekik a birkát, a kecskét, de olyan nap is volt, hogy tucatnyi tyúkot vágattak velem. Lovat nem. Azt valahonnan megnyúzva hozták nekik, csak onnan tudtam, hogy ló, mert a tatár szerette a főtt szemet, így rajta hagyták a feldarabolt
halmon a nyúzott fejet is.
A nagyobb fiúk, akik már nyitott szemmel nézték a háború végét, tudták, hogy
különös dolgok történtek a házaktól távol álló villában, s ha csak tehették, meséltették Jóskát. Hitték is, nem is, a fantasztikusnak tűnő történeteket.
– Szinte havonta érkezett a ház elé egy-egy teherautó, szovjet egyenruhás foglyokkal, s a herceg kérdezett tőlük valamit, aztán intett, hogy vihetik őket tovább.
De egy alkalommal egy középkorú férfit beráncigált a tóhoz. Azt hittem mindig,
hogy az, ami az oldalán fityeg, az valami dísztőr, de akkor, a pincelakás ablakából
olyasmit láttam, amit soha sem fogok elfelejteni. Megmarkolta a letérdeltetett
fogoly haját, aztán egyetlen nyisszantással levágta a fejét – mesélte a fiúknak,
s arra gondolt, hogy a szürke homokkő már szinte mindenhol barna a rászáradt,
s a repedésekbe szivárgott vértől, de nem tudhatta, hogy maradt még hely számára is. Az ő vére is ott hagyja majd nyomát.
Egy nap, tábori csendőrök hoztak egy tevét, s Jóska rettegett, hogy vele vágatják le, de aztán alkalma volt végignézni, hogy valami különös szertartás végén,
maga az imám vágja át a teve nyaki ütőerét.
Neki csak annyi feladatot adtak, hogy tüzet kellett rakjon, akkora tüzet,
amelynek legalább fél méter vastag parazsa marad.
A herceg kínálta. De Jóska nem akarta megkóstolni a tevehúst. Nem vették
sértésnek. A herceg, nemzetközi kézjelzéssel mutatta, hogy hülye. Tenyerét néhányszor ellendítette homloka előtt, s a Jóskának felkínált húsdarabot maga ette
meg.
Jóska mindennap söpört, de a fogoly és a teve vérét nem akarta eltüntetni.
Azt az egyik tatár mosta bele a tóba.
Nem sokkal a tevevágás után lányokat hoztak a házhoz. A balkáni hadtest
egyik parancsnokának ajándékait. Bosnyák és albán lányokat, akiket udvarházak
háremeiből szedtek össze a partizánvadászok.
Forró volt a nyár, s a nők mégis vastag posztóruhákban léptek be az udvarra.
Talán mind a heten egy szobán osztoznak majd − gondolta. De ezt Jóska nem

2010. december

41

tudhatta biztosan. A ház körül állandó őrséget adtak a tatár-SS emberei, a főlépcsőig sem engedték soha, nem tudhatta, hogy mi is történik a házban.
Eleinte sajnálkozott a szegény kislányok sorsa miatt, aztán érkezésük másnapján torokhangú parancsszavakat hallott. Az udvartartás levonult a pince hegy
felőli részébe, ahonnan nem láthatták a tavat.
Jóska, az elsötétítés miatt az ablakra ragasztott fekete papírba kapart lyukon
keresztül nézte, hogy mi is történik.
A lányok meztelenül mentek a tóhoz, és mint a kisgyermekek, visongva ugráltak a vízbe. Ez a játék aztán egészen nyár végéig tartott. Nem kislányoknak, hanem rendre szoktatott balkáni hetéráknak dobálta labdáit a herceg. Bár ezt, Jóskán kívül, senki sem láthatta, csak az eunuch, aki, karján fürdőköpenyekkel, a parton várta gazdáját.
Mandarin és gránátalma röpködött a medencébe, de a front közeledtével már
csak használt teniszlabdákra tellett.
És Jóska mindezeket csak a nagyobb fiúknak mesélte, de ők is a környék leghazugabb emberének tartották.
Elmesélte, hogy a mandarinok és almák, aztán a teniszlabdák úgy csobbantak,
hogy a lányok, pontosan lábuk közével kapták el őket, s akkor a tatár a vízben
szeretkezett velük.
Azon a napon is a vízben voltak, amikor délszláv fegyveresek, Tito partizánjai
lepték el az udvart, s válogatás nélkül lőtték agyon a tóban reszkető lányokat,
a házból védekező tatárokat. Vöröslött a tó, de a pisztrángok most nem estek neki a hulláknak, mint ahogy azt a levágott fejű fogoly idejében tették.
Jóska megúszta.
A pincében, a szennycsatorna vasfedele alatt talált menedéket.
Erre a fürdőzésre gondolt, most, hogy Ivánt a vízben látta. A párttitkár úgy
markolta még mindig a disznó fülét, mintha mentőöv lenne. Az apró, véres jégtáblák között gőzölgött ember és állat.
A pisztoly, mintha csak szándékosan tették volna oda, amikor kirepült Iván
kezéből, a hóember hóna alatt állt meg.
Jóska nem bírta megállni röhögés nélkül. Térdét csapkodta, s levegő után
kapkodva a fegyverre mutogatott.
Iván kikászálódott a vízből.
– Kin röhög az elvtárs? – üvöltötte. – Halljuk csak, kin röhög? − s még mielőtt munkatársa megakadályozhatta volna, Jóskába eresztette a teljes maradék
tárat.
Jóska a bejárati sétány kövére zuhant. Oda, ahol soha sem vágott állatot, s ahol
a szürke homokkőről reggel takarította el a havat. Még volt néhány másodperce,
hogy láthassa, ahogy dagad, ahogy egyre növekszik, egyre nagyobb foltot hagy
a szűz kövön a vére.

42

tiszatáj

KÁNTOR ZSOLT

Biblia.hu

A tíz csapás paradigmáját
ma minden teológus előhúzza a zsákból.
Hogy Egyiptom a halál kultúrája
és a nyugat ama létezési index.
Pedig nem. Európa ma a halál kultúrája
és Egyiptom békét kötött Istennel
Izraelen keresztül. A nyugat megbukott,
nincs sokasodás, mondhatni: a fejlődés
megállt. Közel-, és távol kelet gazdagodik,
a kondratyevi ciklus meg bedarálja a demokráciát.
A búza és a tönköly később érnek.
Az idő lefekszik és alszik egy évig?
Amíg ez így van, a nyelvnek kell telnie,
ő a helyettes idő. És a nyelv végzi a takarítást,
ami elmúlt, azt apróra granulálja.
Kis hangok, szó-csutkák, emlék-fragmentumok
lebegnek éjjel a fejünk fölött.
Mi meg búvárruhában, alulról nézegetjük,
mi hogyan foszlik szét a felszínen?
Igen. Írja a csevegő társ, az ágy.
Mert álmunkban a tárgyak értenek meg.
Ők tudják kitalálni, mit akarunk olyan
lassan, ahogy elindulunk a sötétben,
mint nyaraló turisták a Holdra.
Nem viszünk semmit, csak a testünket,
két utcán bekanyarodunk, akkor vesszük
észre, félmeztelenek vagyunk. Te is,
Én is. Gyorsan kérünk egy lepedőt Neked,
az ablakon kikönyöklő nénitől, aki anyád.
Az időt közben vödrökbe merik a rendőrök,
Osztják a járókelőknek. De van már zacskós
kiszerelésű idő is, mondod és végre

2010. december

43
mosolyogsz. Te Pesten ébredsz én meg
a szállodában. Szinte szó szerint ugyanazt
álmodtuk. Megnézed az árpa* kalászos…
kezdetű sort a konkordanciádban: ige.
Fantasztikus egybeesés, ugyanakkor jelent
valamit. Érési korszakba jutott a lét.

Tudat-rezidencia
J ACQUES ROUBAUD – CITÁTUMOK


Mint az éter
Érthetetlen és láthatatlan jelmezének bélése
Az idő
Szenilis kronosz
Nem szűnik meg számomra mert nem is volt
Számára én sem jelentek semmit mert nincs most sem
Csak a beszéd alapozza meg
Egyébként nem tud rám nézni az idő nem tud letojni
Nem madár az idő amely repked a gallyakon
És tőle reszketnek a levéltetvek a korcsolyapályán
Nem papagáj az idő aki Argentínában
Egy aloé vera kókadt árnyai alatt
A plakáttól tarka hirdetőoszlop tövében
Mosakszik
Nem kitapintható az idő mint a méhnyak
Nem nőgyógyász az idő aki rátalál egy cisztára
Nem belgyógyász nem vadőr akinek puskája elsül
Az idő még csak nem is egy hely
Az idő le van jegelve mint a mirelit csirke
Mondja a filozófus a kulturális műsorban
Semmit nem mond ezzel a bölcselet is csak melléfog
Hamisan játszik minden fogalom
Szeretni téged az sem idő megmozdítani benned
*

2 Mózes 9.31.

44

tiszatáj
Valami mozdíthatatlant az talán valami –
Combjaidat kezeimmel megszorítani
Áthelyezni egy regény kronológiája szerint
Egy másik pózba egy másik ágyra ölbe venni téged
Az is csak időtlen források buzgó árját indítja el
Hormonok pezsgését
Az sem az idő

A lélek egy gramm hópihe

Murva, repce, kapor:
illatok, tegnap, valahol.
Bár a mondattan zakatol,
a nyelvtan mellette csahol.
Az ige, mint egy magzat, nőttön nő.
Ha páska-vért lát, menekül az Öldöklő.
A magad ura nem lehetsz, lásd be,
rászorulsz, ráeszmélsz! Fáj-e?
Vétkeid karanténja: virtuális. Eláll-e?
Akkor Isten áldjon. Zárd be.
Stop. A murva forró, autók nincsenek.
Kavicsot dobsz. Nézegeted a fényeket.
Majd egy kúthoz érsz. Jó az Úr.
Egy pillanatig tart a múlt.
Az élet, mint egy burok, a versre nő,
rárakódnak szöszök, pihék, hajak.
Szálanként fonod, szövöd:
fragmentumokból lagymatag.

2010. december

45
Mindenen átsüt a szőnyegminta,
mint Henry James emléke az imán.
Mégis csak az én tenyeremtől
melegszik át a Bibliám.
És a műholdakat átjárja
a bűnről szóló tanítás.
Isten a karnagy, ez nem vitás!

A forma

Hol a megfontoltság, a körültekintés, az előrelátás? Hol a kitapogatás lassú nyugalma? Amikor az ötletesség elsül, az útmutatás
késik, a tanítás süket, a siker kicseng, de nem veszi fel senki. A segítség, a jó tanács távolról figyel, a megáll e önmagában a bölcsesség, mint rutin? A leleményesség kiformálódna, de hirtelen túlcsordul. Az irgalom, a kegyelem viszont aktív, a hála, a jó indulat
működik, a szorgalom, az odaadás beindul, a tanulság kezd összeállni. A lélek kész, de az akarat lusta, az érzékek, a gondolkodás
próbálnak artikulálódni, az ész az ösztönök helyett is megszövi a
fátylakat. A test remeg, a vér pezseg, az inak megfeszülnek, a hús
borzong, az idegek vibrálnak, a zsigerekben méhecskék csiklandozása, a csontokban forróság. Mi van ilyenkor?

46

tiszatáj

D. NAGY I MRE

Mit üzent Bertha Bulcsu? *

A táj, amelyet oly sok elbeszélésében megörökített, már nem olyan domborzattal, folyóággyal terül el, mint annak idején, mikor 5-6 éves fejjel kiszaladgált apai nagyapja házától.
A Marcal, szeretett folyója egy keskeny patakocska, fűcsomókkal, fövennyel betakart ér
benyomását kelti, a táj érintetlenségét újabb utak szabdalják szét, de az elbeszéléseiből
áradó tájszeretet magasztos levegője belengi a Balaton-felvidéket, Györököt, Keszthelyt,
Szepezdet csakúgy, mint a kis vasi települést, Nemeskeresztúrt.
Üzen a táj.
A megénekelt történetek – noha főhőseik mára már kihaltak – olyan mély nyomokat
hagytak a letűnt években, évtizedekben, hogy most visszatérnek, a tájba helyezett hűség,
szeretet kamatozik.
Üzen a táj.
Bertha Bulcsu meghatározó éveit töltötte azon a tájon, azokon a településeken, amelyek ekképpen vésődtek a jövő időtálló köveibe. Pszichológusok, pszichiáterek a megmondhatói, hogy a gyermekkor miképpen hat később. A meghatározó élmények – ide tartoznak a negatív értelmű élmények is, úgymint háború, nélkülözések – visszajárnak, és
hatnak tovább.
Bertha gyermekkora, az őt körülvevő ismerősök mind-mind visszaköszönnek írásaiból. Plasztikusan elhelyezte őket a történelem tengelyében, elbeszéléseinek cselekményei
megélt, átélt mozzanatok, a bennük mozgó emberek nem fiktív személyek, hanem hús-vér
figurák.
Legtöbbször könnyen rálelünk a főhős kilétére (a háborús történetet feldolgozó Tűzgömbök című regényének kilencéves Thali Ambrusa csakúgy a gyermek Bertha, mint
a kamaszkorú, Balaton-szerelmes Lint), máskor a történet végigolvasásakor vesszük csak
észre, hogy például A bajnok élete című regény Káli Gyulája mögött is tulajdonképpen az
író bújik meg. Idézhetnénk Déry Tibor klasszikus mondását, miszerint: „Az író mindig
önéletrajzot ír.”
Bertha azért bújik teljes természetességgel főhősei bőrébe, mert izgatja a fiatalemberek önmegvalósítási lehetősége. Abban a korban, amelyben élt, lépten-nyomon különböző
élethelyzetekkel találkozott, s kíváncsisággal töltötte el, hogy vajon egy vele hasonszőrű fiatal miként lehet boldog? Miként valósíthatja meg álmait ?
Gyermekkora és fiatal élete sok-sok konkrét élménnyel gazdagodott, amelyeket
szépívű történeteiben kiírt magából. Az olvasó számára elbeszélései élményszerűek, lebilincselők voltak, hiszen a történetek kibontásakor olvasójuk rádöbbent, hogy mindez róla
*

Bertha Bulcsu születésének 75.évfordulója alkalmából jelent meg a Kairosz Kiadó gondozásában
D. Nagy Imre: A gyanakvó ember – Bertha Bulcsu élete című műve.

2010. december

47

is szólhatna, mindez vele is megtörtént, vagy megtörténhetett volna. Így tehát részesévé
vált a cselekménynek.
Ez az egyszerű momentum Bertha titkainak egyike.
A másik: az igazmondás.
A hűség, amelyet fentebb a tájról írtunk, igaznak bizonyul az emberekhez, pontosabban a kisemberekhez fűződő viszonyára is.
Azok a társadalmi jelenségek, amelyeket novelláiban, majd később a fővárosban letelepedve az Élet és Irodalom hasábjain leközölt társadalomkritikai észrevételeiben vélünk
fölfedezni, mind-mind a kisember optikáján láttatják a fonákságokat, hibákat. Nem volt
véletlen utóbbi lap oly mértékű példányszám-emelkedése azokban az években. „Jelenségek” címszó alatt adta közre rövidebb-hosszabb tényfeltárásait, amelyekkel nem akart vihart kavarni (lásd a Kesudió-vitát), csupán reflektálni, észrevenni, felmutatni, láttatni
dolgokat, sarlatánságokat.
Amikor 1993. március 5-én az ÉS-ben egy teljes kolumnás cikke (Kié Magyarország?)
megjelenik, már túl vagyunk a rendszerváltás kisebb-nagyobb akadályain, parlamentáris
demokrácia üzemel teljes gőzzel, de a gondok még nagyon is időszerűek: „Annál, hogy ki a
magyar, kellemetlenebb kérdést is fel lehet tenni. Jó lenne most már elgondolkodni azon
is, hogy kié Magyarország? Magyarország kinek a tulajdona? A hat parlamenti párté? Az
Alkotmánybíróságé? Az Állami Vagyonügynökségé? A bankoké? A koalíciós kormányé?
Vagy esetleg megfelelő arányban azé a tanáré, kutatóé, ózdi munkásé is, akit kidobtak az
utcára? Vagy akit nem dobtak ki, de már a kenyeret, tejet, s a keleti népélelmezési alapcikket, a káposztát sem tudja megvenni. Kié Magyarország? Elmentünk szavazni, s ezzel a
hat párt nagyon sokféle képviselőjét juttattuk be a parlamentbe. Fiatalokat és öregeket,
művelt humanistákat és szakbarbárokat, sok doktort és sok nehéz gondolkodású, nehezen
beszélő embert, de könnyen beszélőket is, akik talán fiatal korukból eredően, nem elég
érthetően fejezik ki magukat. De ezzel még nem mondtunk le az állampolgári jogainkról.
Nem adtuk beleegyezésünket az ország javainak kiárusításához, a mezőgazdaság, az
egészségügy lehervasztásához, a kamioncsordák átvezényléséhez falvakon, kisvárosok főutcáin, és a Balaton partján. Nem adtunk felhatalmazást ahhoz, hogy 35-40 éves munkaviszony után, a megfáradt emberek esedékes nyugdíját regresszív szorzókkal addig gyötrik, míg egy kegydíj sem kerekedik ki belőle.”
Az írás több mint 17 éve jelent meg.
Ma is aktuális.
Mit üzent tehát Bertha Bulcsu, aki 75 éve született?
Vegyük le újra a polcokról műveit, olvassuk, értelmezzük, mert nemcsak az ő jelenéről
szólnak, hanem a mi jelenünkben is megfontolandó tennivalókat vázol fel bennük.

HAJNÓCZY PÉTER

H A GY A T É K ÁB Ó L

Második jelentkezés *
P ARTIZÁNOK – FILMVÁZLAT


A Szegedi Tudományegyetem Bölcsészettudományi Karának Modern Magyar Tanszékén
évek óta működik egy kicsiny, oktatókból, PhD-sekből, nemrég végzett fiatalokból álló
munkacsoport, akik mind egyértelműbb szorgossággal és kíváncsisággal munkálkodnak
Hajnóczy Péter (1942–1981) életműve körül. Valamennyien elkötelezettek a modern próza radikális törekvései iránt; valamennyien erős szálakkal kötődnek Hajnóczy Péter szövegeihez. Az idők során komolynak mondható műhely alakult ki a tanszéken és holdudvarában, mind többen kapcsolódnak a diákok közül a munkacsoporthoz, és tárnak föl egyre
gazdagabb intertextuális szálakat, motívumhálózatokat, narrációs és kronotopikus összefüggéseket Hajnóczy Péter munkásságában, kötve ezzel a szerzőt – és saját ismereteiket –
mind több vonatkozásban a közelmúlt és jelen magyar és külföldi irodalmának és irodalomelméletének mozgásirányaihoz. Birkózva a legendával, a „korpusszal”; vizsgálva és
alakítva a mindeddig bizonytalan Hajnóczy-kánont.
A vállalkozás egy 2002-es Hajnóczy-szemináriumból nőtt ki. A szeminárium vezetője
magam voltam (1987 óta oktatója a Szegedi Egyetemnek), ki is egy nagyobb Hajnóczy
(PhD)-tanulmány létrehozásán dolgoztam éveken át. E disszertáció egy „Hajnóczy kalauz” első nagyfejezeteit tartalmazza (Applikációk a Hajnóczy-korpusz szövetén. Expanzió és kilépés. A hagyományos szövegformálás elhagyásának módozatai Hajnóczy
Péter életművében). Azóta könyv alakban is megjelent: „a lebegő orgonagyökér” Egy
Hajnóczy-prózakalauz első fejezetei (Yespress, Tótkomlós, 2009), lábjegyzet-apparátusával a Műhely hypertextuális munkálkodásának további alapját képezve.
Az első Hajnóczy-szemináriumot újabbak követték, majd az elhatározás, hogy időközben megszületett tanulmányaikkal a szerzők nyilvánosan is mutatkozzanak meg. Első fórumként a székesfehérvári Árgus vállalta 2004 november–decemberében a csoportot egy
Hajnóczy-blokk erejéig. E bemutatkozást követte 2006-ban az első tanulmánykötet a szegedi Lectum kiadásában: Hoválettem. A párbeszéd helyzetébe kerülni. Hajnóczy-tanulmányok. 2008 áprilisában látott napvilágot a műhely második kötete Da capo al fine.
Folytatódó párbeszédben. Hajnóczy-tanulmányok – II. címmel, ugyancsak a Lectumnál.
2008. év decemberében szerveztük országos Hajnóczy-konferenciánkat a szegedi Grand
Café Irodalmi Kávéházban. Az itt elhangzott tanulmányokból egy évvel később konferen-

*

2010 januárjától Reményi József Tamás, a Hajnóczy-hagyaték Mátis Lívia elhunyta után egyedüli
őrzője, a Hajnóczy Péter-kötetek gondozója és kiadója megkezdte a hagyaték átadását a szegedi
Hajnóczy-műhelynek. Összeállításunk már a második jelentkezés a hagyaték átvételéről és a
feldolgozási, illetve publikációs munka megkezdéséről.

2010. december

49

ciakötet jelent meg (Tudom. De: tudom-e? A párbeszéd kiterjesztése. Az újraolvasás lehetőségei. Hajnóczy-tanulmányok III. Lectum).
Hajnóczy Péter 29 éve halott. Azt gondoljuk, a mai fiatalok éppúgy megtalálhatják
benne izgalmas olvasmányukat, mint közülünk az idősebbek, valamikor.
A 2010-es év elejétől Reményi József Tamás, ki pártfogója, szakmai irányítója csoportunknak, folyamatosan átadta nekem mint a Hajnóczy-műhely vezetőjének a hagyaték kilenc nagydobozát, s a feldolgozás munkája a tanszéki hagyatékbemutatók után idén nyáron megkezdődött munkacsoportom odaadó részvételével.
E dobozok (melyek a Hajnóczy-szövegekben oly gyakran feltűnő, gyűrött papírhalmot
tartalmazó sportszatyor helyébe realizálódtak) tartalma változatos, áttekintésük, katalogizálásuk roppant munkaigényes. Személyes dokumentumok, levelek, naptárak, noteszfüzetek, újságkivágások, fényképek, legfőképp pedig nagy számú, alig olvasható kézírással* telerótt spirálfüzet tölti meg e dobozokat: kincs valamennyi, hozzáférésükért minden esetben meg kell küzdenünk.
Munkacsoportom e megtisztelő ajándék átvételekor nagy felelősséget és szerteágazó
feladatokat vett magára.
Elhatározásom szerint mostantól, a feldolgozási munka előrehaladtával, eredményeinket folyóiratokban fogjuk közzétenni. Az első szövegközlő blokk (Tányéraknák) a Forrás novemberi számában jelent meg. Ez alkalommal a Zsámbéki út 4. szám alatt talált
könyvek listáját adtam közre, és egy levél formában rögzített kisprózát mutattam be, a „címzett”, Dobai Péter szíves kommentárjaival.
Most második ízben jelentkezünk a hagyatéki anyaggal, a Tiszatáj lapjain. Egy filmvázlatot adok közre, mely a Partizánok címet viseli, s az életmű eddig ismert részeinek
legkülönbözőbb szegmenseivel tart rokonságot. A szöveg első oldalának szkennelt változatát is mellékelem. A gépirathoz fűzött kommentárjaimhoz csatolom Dobai Péter egyetértő,
illetve vitázó széljegyzeteit. A szöveg gondozója és begépelője Bagi Anita, a Hajnóczyműhely MA 1. évfolyamos tagja; blokkunkat Tóth F. Péter magyar szakos tanár, műhelytagunk rövid tanulmánya zárja.
Szeged, 2010. szeptember 15.

Cserjés Katalin

*

Azóta sokat léptünk előre a szövegek ki-olvasásában, köszönhetően a figyelmes, lassú hozzáfordulásnak, és műhelyünk néhány tagja kiváló előmunkálatainak, ábécéinek (Dányi Ágnes, Tóth
F. Péter, Bagi Anita, Mészáros Ágnes).

50

tiszatáj

2010. december

51

H AJNÓCZY PÉTER

Partizánok
( FILMVÁZLAT )


Olyan volt a ruházatuk, mint akik valamilyen maguk előtt
se tisztázott okból szégyellik, hogy frissen vasalt nadrágot és
zakót viseljenek, pedig elég tehetős családok gyermekei
voltak ahhoz, hogy különösnek tetsző, háborgó, zűrzavaros gondolataikat tekintettel a közeledő télre például hódprémmel burkolt koponyák mögé rejtsék.
Toprongyosan és dideregve ültek Amandez, a festőnövendék kocsijában, – mind a hárman eléggé a pohár fenekére néztek, de egyelőre
nem látszott rajtuk az ital hatása, és tartalékban két bontatlan üveg konyakjuk is volt, – a kocsi csaknem zajtalanul gördült
a város egyik legdivatosabb és legfényesebb utcáján, s mire az egyik
tartalék üveg is kiürült, a fények is megkoptak, elvesztek, a sötétséget
nem enyhítette, hanem hangsúlyozta egy-egy a múlt századból ittfelejtett gázlámpa pislákoló fénye. Amandez megállitotta a kocsit, és hátranézett a másik kettőre.
– Öltözzünk – mondta.
– Nem olyan sürgős – rázta a fejét Koszorú – Van még pia,
és elszívhatunk egy cigarettát.
– Te leszel a százados? – vigyorgott rá Amandez.
Jézus, a harmadik, akit szelíd, jóság után könyörgő arcáért
neveztek így, meghúzta a konyakosüveget, és cigarettával kínálta barátait.
– Ha nem gondoltad meg, Amandez: a legfontosabb a jelszó!
Apa cuka funda luka, funda kávé kamanduka, ap cuk funda luk, funda
kávé kamanduk!
– Tudom – legyintett Amandez – Egy kicsit hosszú, de
úgyse lesz szükségem rá.
– Azt soha nem tudhatod – rázta a fejét Jézus – Jobb,
ha fennhangon elmondod néhányszor, és ha m é g i s meggondoltad volna, elég csak elkezdeni: apa cuka… Minek mondanád végig
az egészet?

52

tiszatáj

– Vagy csak annyit mondasz, hogy ”kamanduk” – ajánlotta Koszorú – Azt, amit akarsz.
– Semmit se fogok mondani.
Sürgetőn nézett rájuk.
– Ti csak húzzátok az időt, én mindenesetre átöltözöm.
Kiszállt a kocsiból, kinyitotta a csomagtartót, és
összegöngyölt ruhadarabokat és különféle tárgyakat dobált a
földre: SS egyenruhát, fagéppisztolyt, szakadt, piros festékkel
bevérzett ingeket, zubbonyokat, rohamkést és egy törött nyelű,
molyrágta lyukakkal borított vörös zászlót. Ezeket a holmikat
Koszorú lopta a Filmgyár Központi Kellékraktárából, ahol mint
segédmunkás dolgozott.
Amandez egy vérfoltos inget választott, de a vörös
olajfesték, amellyel Koszorú kente be, még csak félig száradt
meg, és az ing minduntalan Amandez meztelen melléhez és hasához
ragadt.
– Nadrágot persze nem hoztál – nézett rá szemrehányón – Farmernadrágban legyek partizán?
– Sietnem kellett – védekezett Koszorú – Nem gondolhattam mindenre: bármelyik pillanatban meglephettek a raktárban…
– Mindent, amire szükségünk van, fel
kellett volna írni egy darab papírra – mondta komoly, megfontolt
hangon Jézus. – Kissé hátrább lépett, és összecsippentett szemmel
végigmérte Amandezt.
– Ebben a kitérdelt nadrágban nyugodtan lehetsz partizán.
Amandez a zsebébe nyúlt: kulcsokat, piszkos zsebkendőt, százforintos bankjegyeket és aprópénzt halászott ki. A kulcsokat és a
zsebkendőt visszatette a zsebébe, a pénzt pedig odanyújtotta Jézusnak, aki már a fejébe nyomta az SS tiszti sapkát, és mint egy láthatatlan tükör előtt illegve, összehúzott szemmel ellenőrizte a hatást.
– Szegény akarok lenni – vonta meg a vállát zavartan
Amandez – és azt hiszem, ebédelnem se kellett volna: egy csöppet se
vagyok éhes, mint ők…
– De biztosan fázol legalább – vigasztalta Koszorú –
– Erre igazán nem gondolhattunk: de ha akarod, a vallatásnál
még egy cigarettát se kapsz.
Amandez szeme fölcsillant, mint akit súlyos gondoktól
szabadított meg egy utolsó percben jött jótanács.
– Igazad van: ne adjatok cigarettát, még akkor se, ha

2010. december

53

könyörögnék érte. – Kis szünet után hozzátette: – Addig se gyújtok
rá, amíg elkezdjük.
Tíz perc múlva ott álltak beöltözve: a partizán, az
SS hadnagy Jézus, és Koszorú.
– Nem bántad meg? – kérdezte Jézus a keményre fagyott
sárgöröngyökön toporgó partizánt. – Bizonytalan, rábeszélő hangon
mondta: – Hagyjuk a fenébe, Amandez. Senki se hiszi, hogy gyáva
voltál…
– Kisorsoltuk – hangzott a válasz – Nem mi döntöttünk,
hanem a véletlen. Hirtelen Jézushoz ugrott, és az arcába
köpött. – Talán t e nem merted volna végigcsinálni! Gyáva, szemét
fasiszta gyilkosok!
De csak egyszer üthette meg a hadnagyot: a százados kimért, pontos mozdulattal az arcába csapott a géppisztolytussal. Amandez oldalt
a földre bukott, homlokán vékony, piros ránc jelent meg, mint egy gondolat, és a szeme felé szökött.
– Kommunista disznó, kik a társaid?
Koszorú belerúgott a magasra húzott térdekkel kucorgó
testbe.1 Aztán szeme keményen Jézusra
villant, az görcsösen lehunyta a magáét, lába rúgásra lendült, és hogy
ne hallja annyira a nyögéseket és a rúgások tompa puffanásait, együtt
ordított Koszorúval:
– Kik a társaid, disznó? Neveket mondj! Kik a társaid?
Amandez, az elfogott partizán alig érzett fájdalmat. Hálásan gondolt a hegyek között meghúzódó társaira, akik a veszélyes küldetés előtt kényeztető gyengédséggel vették körül: dupla porció babfőzeléket kapott, és a zsákmányolt konyakból is megitatták. Tudta, hogy
nem érdemes árulónak lennie: mindenképpen megölik. Ha elárulja a neveket,
akkor is. Legfeljebb kevesebbet szenved. Amandez fiatal volt ugyan,
de komoly és megfontolt harcos, akit tapasztalt férfiak szemeltek ki
egy ilyen fontos feladat végrehajtására. A feladatot nem teljesítheti,
ez talán nem is az ő hibája, bár ha meggondoljuk, lehetett volna óvatosabb, körültekintőbb. Mindegy már: ezen nem érdemes rágódnia. Egyetlen
kötelessége maradt: hallgatni, nem árulni el a benne bízó társakat. Jobb
lett volna fegyverrel a kézben harc közben meghalni, mint így, mikor
a fonákjára fordult logika szerint egyetlen lehetősége a cselekvésre
nem cselekedni: tűrni, hallgatni, mindent eltűrni és mindenáron hallgatni. Vagy ez a passzív magatartás csak látszólagos, és aktívabb
élete minden cselekedeténél? Ha nem hallgat, megölik a társait is,
1

Az eredeti gépiratban itt vessző áll, utána x-ek által törölt szavak, melyeknek feloldása: „a
gyerekek szoktak így aludni” (bizonytalan olvasat).

54

tiszatáj

megölik a szabadságot. Amandez, az elfogott partizán, míg kínjában a
megfagyott földön hempergett, a kínnál is világosabb és fénylőbb
bizonyosággal érezte – a fájdalom, a halál és a saját árulásától
való félelem csak segítette ebben a felismerésben –, hogy életének
csupán ez az egyetlen cselekedete ad látható, tapintható értelmet: titkon mindig lehetőséget, esélyt könyörgött a sorstól, egy mindent eldöntő pillanatot várt; nem mutatkozhat gyöngének és méltatlannak, mikor elérkezett. Eddig hiába élt. Sem a nők, sem a kényeztető
szülői kezek nem adhattak neki semmit, amelyet igazán fontosnak érzett volna. De ezek a félszeg szerelmekben és munka nélkül eltöltött évek megpuhították, megtörtek benne minden ellenállást; azokat
a férfiakat se tudta megtéveszteni ott a hegyek között, mindezt látták összevérzett, rémült arcán, kerekre tágult szemein, mikor egy hideg novemberi hajnalon valósággal a lábuk elé esett, – a tulajdon
merészsége miatt érzett büszkeségét és a társakat előre lenéző
gőgöt, hisz ők nem egy meleg, kényelmes otthont hagytak el, valószínűleg soha nem éltek másként a világban, mint egyik napról a másikra,
mindig üldözötten, ezt a szánandó büszkeséget és gőgöt egyszeriben
megtörte, nevetségessé tette csupán a hozzájuk vezető út és a hideg.
Néhány testébe akaszkodó bokortüske elég volt ahhoz, hogy alázatossá
váljék, mint a tűztől elrúgott kutya. Lassan, nagyon lassan bíztak meg
benne, gyanakodva méregették a közéjük csöppent idegent, aki mindig
jobban fázott és mindig éhesebb volt, mint ők, akiknek ez volt a megszokott. Végül is elfogadták olyannak, amilyen volt; 2 ez mindig inkább
pusztán idő kérdése,
mint a józan fontolgatásé. Velük harcolt fegyverrel a kezében a gyűlölt hódítók ellen, és nem viselkedett gyáva férfi módjára. Amennyire
rettegett egykor a tüskétől is, később mint aki berúgott a nyakába szakadt
szabadságtól, a halálra is csak vállat vont és legyintett. 3
Talán nem tudták, de világosan érezték, hogy Amandez partizán
ereje ijesztő gyöngeségében rejlik, életmegvetésében, amely
sajátos, forró, önfeláldozó emberszeretethez kapcsolódott –
bátorsága, halálmegvetése így a helyére került szemükben, és ha mint egy szabad és boldog életért tudatosan cselekvő
ember nem is volt közéjük való, de önmarcangoló hűségének felismerése meghatározta végre igazi helyét és szerepét.
Amandez, az elfogott partizán összepréselte a
2

3

Itt ismét x-ek által törölt rész látható; feloldása: „hogy az embert befogadják-e, az többnyire idő
és kitartás kérdése: nem valami józan megfontolás alapján, hanem mert” (bizonytalan olvasat).
A pont után az oldal utolsó sorában a következő jel látható:
.

2010. december

55

száját, és megvetéssel hárította el a verésben elfáradt
hóhérok odakínált cigarettatárcáját. Nem árulta el társait,
kitartott az utolsó pillanatig. Kínjainak és győzelme csontjáig
átérzett mámorának a hadnagy rohamkése vetett véget.
A két SS tiszt lihegve állt egymás mellett, lábuk
előtt a halott.
– Szemét – lihegett a százados – Láttam: beszélt
volna. Túl könnyű volt neki. Gyorsan csináltuk.
Jézus elhajította a véres kést, és lassan a kocsihoz
ment. Koszorú köpött egyet, rágyújtott, aztán követte. Pénzdarabot
vett ki a zsebéből. Földobta a pénzt, és Jézus felkiáltott:
– Írás!
Lehajoltak, megnézték.
– Válassz – mondta.
– Én öltem meg… – mondta Jézus – Maradok én
a tiszt…
– Minek magyarázkodsz? – nézett rá Koszorú –
– Iszol egy kortyot?
Meghúzták a konyakosüveget, aztán Koszorú lehajigálva magáról az
egyenruhát, festékfoltos
zubbonyt húzott fel helyette. Majd lassú, ünnepélyes mozdulattal
fölemelte a törött nyelű vörös zászlót, a halotthoz lépett, és
szakadozott vásznával letakarta az arcát.
– És a ruhák? – kérdezte Jézus – A kocsi?
– Igazad van – bólintott Koszorú.
Benzinnel öntötték le a földre dobált ruhadarabokat,
fagéppisztolyt, a kocsi üléseit, a fölnyitott motorházat, a kerekeket. Gyufa lobbant, és a vörösen fölcsapó láng megvilágította az
arcukat, mint egy bizonytalanul megsejtett igazság. Aztán Jézus
feszes, katonás, Koszorú nesztelen, lopakodó léptekkel elindult
vissza, a város felé.

56

tiszatáj

Kommentárok és jegyzetek

I. Kommentárok a Partizánok című, a hagyatékban talált filmvázlathoz.
Hajnóczy Péter Partizánok címet viselő szövegét megsárgult, némileg szakadozott, félbehajtott, kissé gyűrött gépiratban leltük fel a számozásban 1. jelzetet kapott doboz 22. dokumentumaként, Reményi József Tamás ráragasztott cédulájával: Jézus!. Az 1/21, azaz
sorban a most prezentálandó szövegblokk előtti papírcsomag ugyancsak gemkapoccsal
van összetűzve, Reményi J. T. jegyzetével: Kiadatlan töredék (Bulgakov!). Az 1/23 Töredékeket tartalmaz a Reményi-jegyzet szerint, nagy alakú, kék keménytáblás füzet, címkéjén a Partizánok első lapján látható geometrikus rajz rokona. Az 1/22 dokumentum tartalmazta hat és fél oldalas (utolsó lap a szöveg végén letépve) írást külön fóliába helyeztük. Az első lap tetején, a nagybetűkkel gépelt cím fölött kézírással hevenyészett, többször
átírt nyomtatott nagybetűs feliratként egyenes zárójelben található a „műfaj” megnevezése: /FILMVÁZLAT/, mellette a Hajnóczy-kéziratokból ismert „graffiti” – geometrikus vonalhálót imitáló nyugtalan tolljáratás. Talán olyan ember rajza, aki vágyat érez a rajzolásra, de nincs készsége, nincsen meg az eszköztára, ezért legalább gyerekesen, szinte öntudatlanul, önkéntelenül, szögletesen és figuralitást nélkülözve, de összefüggő vonalrajzot
hoz létre.
A Partizánok a hagyaték eddig feltárt részének egyik összefüggő, befejezett darabja,
mert bár az utolsó gépírott lap az egyharmadánál, a filmvázlat szövegének lezárulta után
le van szakítva, a történet befejezettnek tetszik. Lezártnak e szövegben-létét illetően,
ugyanakkor a Hajnóczytól már ismert módon da capo al fine folytatódónak és folytatandónak. Új (önkéntes) áldozat kerestetik, hisz „Jézus” és „Koszorú” – még élnek.
A Műhely és a magam megítélése szerint e szöveg érett, egyben tartott, megérdemli
a publikációt, még ha a szerző életében efelől nem rendelkezett is. Minden hagyatékok
sorsának felelősségét érezzük.
-------------------------------------------Széljegyzetek a Partizánok című filmvázlat életműbeli elhelyezéséhez és valószínűsíthető értelmezési útvonalaihoz:
– A (bizonyos szempontból, némileg) félrevezető cím: hol vannak itt partizánok? Inkább anarchisták? Csak szerepjátékos gazdag fiúk vannak, kik közül az egyik a partizánt
játssza. Vagy: mindannyian partizánok szeretnének lenni a játékban, de csak egyiküket
lehet akként kisorsolni. Hasonló („de csak hasonló, de csak hasonló”) kapcsolódásfokú
címet visel A szakács, Az unokaöcs, Mandragóra, A szekér stb.

2010. december

57

– A szöveg időbeli elhelyezése 1. a Hajnóczy-univerzumban4; 2. a kerettörténet ideje; 3. a betéttörténet történelmi ideje és – helye; Magyarországon járunk? Netán DélAmerikában? spanyol nevek, Guevara-nyomok a szövegen
– Hajnóczy Péter filmes kapcsolatai; munkái a Balázs Béla Stúdió holdudvarában,
Az elkülönítővel kapcsolatos tervek
– Műfaji kérdések: filmes eszközök a prózaszövegekben; filmnovella; forgatókönyv;
filmetűd; filmvázlat; Hajnóczy filmes vonatkozásokkal bíró szövegei (A kéz, A szertartás,
A kék ólomkatona, A szekér stb.)
– Jellegzetes szövegkezdések: in medias res belépés a történetbe
– A Hajnóczy-próza alakoskodói, szerepjátékosai, alakmásai és alteregói; identitáskeresés, az önazonosság mint probléma a szövegekben: Tréfa; Az unokaöcs; Perzsia;
A parancs századosa
– A Hajnóczy-hősök nevei, névmágia, a „név krízise” (Németh Marcell); névtelenség,
nevesítés, rövidítés, álnév Hajnóczynál; név – foglalkozás – szerep hármasságai. Jézus –
Koszorú – Amandez. Alak-hármasságok Malcolm Lowrynál
– A Jézus név sorsa, felbukkanásai a Hajnóczy-szövegvilágban. A hagyatékban rejtőző Jézus-töredék. A Jézus felébred epizód A parancsban
– Terrorizmus, partizánok, anarchisták, gerillák, katonák, háború Hajnóczy prózáiban; történelembe ágyazottság és fikció. Az unokaöcs; Szolgálati járat; Tengerésztiszt
hófehér díszegyenruhában; A parancs; Kétezer; Rakaszolás; Jézus menyasszonya
– Gyávaság és bátorság, vakmerőség és meghátrálás: etikai kérdések, morális parancs a Hajnóczy-szövegekben (lásd a Bulgakov-mottót A parancsban stb.); egzisztencialista döntés- és léthelyzetek (paralelek: Jean-Paul Sartre: Temetetlen holtak; Franz Kafka:
Testvérgyilkosság)
– Szeretet-kiáradás és áldozat, áldozathozatal másokért: rokonság A véradóval,
A fűtővel
---------------------------------Fenti jól körvonalazható kötődések és kivezető utak, auto-, intra- és intertextuális szálak az elkövetkezőkben a Partizánok lehetséges és reménybeli analízisei során bejárhatók
és bejárandók.
4

Dobai Péter közlései alapján valószínűsítjük, hogy a Partizánok gépiratának első példánya
megtalálható a MAFILM irattárában. A filmvázlat életműben történő elhelyezése szempontjából
a keletkezés dátuma elengedhetetlenül fontos – a feladat műhelyünk tagjaira vár.

58

tiszatáj

Most a szorosan vett szöveg számomra legérdekesebb fogódzóihoz, specialitásaihoz,
kérdőjeleihez fűznék néhány margójegyzetet:
– „A féktelen Hajnóczy-mondat”. A fékezhetetlenné, zabolázhatatlanná váló, műfajt
áthágó, értelmet és érzékeket zavarba hozó, a nyelvtan bőrét magáról lehántó Hajnóczymondat:
lásd: a szöveg első bekezdése, különösen annak vége: „… tekintettel a közeledő télre…”
lásd még: az M hosszúmondata („Az óramutató a hetesen állt…” HPÖM 235–2365)
– „A hadaró Hajnóczy”. Sietség, tömörítés, kihagyás és túlrészletezés aránytalanságai.
A szöveg mint partitúra; a szöveg mint dodekafónia. A megbokrosodni látszó, ismeretlen
(belső) erőknek engedelmeskedő szöveg
lásd: a szöveg második bekezdése
lásd még: a Perzsia utolsó lapjainak idő-előreszaladása (HPÖM 358–361)
– Az önálló életre kelő, anyamondatáról leváló Hajnóczy-hasonlat
lásd: a szöveg utolsó bekezdésében: „…mint egy bizonytalanul megsejtett igazság”
lásd még: a Ló a keramiton első epizódjának hasonlatai
– Kidolgozatlan, felemás helyzet: mi volt a feladat, melyre Amandezt átdobták, és
amelynek leküzdése nem sikerült, s ez a sikertelenségből fakadó károkozás miért nem érdekli őt (szemben a Temetetlen holtak hőseivel)?
Csak „bátor” akar lenni? Csak megállni a próbát? Tét nélkül? „Nem üvölteni”?
(Sorbier) csak ez tette mozgatórugója? S hogy méghozzá mindez nem is igaz: nem ez történik Amandezzel: vele ez a halálos, részeg utcai kaland történik, ebben puszul el, értelmetlenül, egy élethazugság üres pótlékával.
– A szabadság kérdése a Hajnóczy-szövegekben: Freedom; Az unokaöcs; a Jézus
menyasszonya Sartre-idézete, annak fénytörései, felhangja
– Stílusváltás, stílustörés, (szándékolt? vagy sietségből adódó?) egyenetlenségek a szöveg stilisztikai regiszterében: irónia, dráma, pátosz, tragikus és blaszfém éles váltásai; átmenetnélküliség, szint-áttörés, a metalepszis legkülönbözőbb esetei, keret-áthágás; a szerzői
metalepszis sajátos hiánya (ellentétben pl. a HP-szkázokkal, ahol szinte más sincs, csak
a szerző metalepszise /Thomka Beáta/)
lásd: apa-cuka… gyerekes kiszámoló, kontra – rohamkés
lásd még: Az unokaöcs pantomim-betétje
A fűtő, A véradó váratlanul kezdődő, burjánzó álomelbeszélései, hallucinációi
5

Hajnóczy Péter: A fűtő. M. A halál kilovagolt Perzsiából. Jézus menyasszonya. Hátrahagyott
írások. Összeáll. és gond. Mátis Lívia. Szépirodalmi Könyvkiadó, Bp. 1982

2010. december

59

– Egy „elrontott” elem: „Hagyjuk a fenébe, Amandez. Senki se hiszi, hogy gyáva voltál.” – pongyolaság, átgondolatlanság, figyelmetlenség vagy szándékos rejtélyképzés, kétértelműre formálás, mely poétikai eszközzé válik//mindez már nemcsak a Partizánok,
hanem a NYELV problémája.
Legvégső és legfontosabb (egyedül fontos) esetben: ha valóban el akart rejteni a szerző
e múlt idejű létigében valamit, hogy volt itt korábban a fiúknak egy közös cselekményük,
melyről a szöveg amúgy hallgat, s melynek e pár lapon most már csak következményeit,
levezető játékát látjuk
– Provokáció (arculköpés)
Önsors-kihívás, fejjel-a-falnak, fatalisták, nihilisták, kihívom a halált: kétségbeesettek
– A szöveg örvénye minden átmenet nélkül sodor egy másik világba: veszélyeztetettség, az olvasó elleni terrorakció
Tudatelbeszélés (a képzetek s a lélek dzsungele) vs narrátori közlés vs belső monológ
(Thomka Beáta)
– Amandez tudatában járunk: milyen ember is Amandez? Meghatározható egyáltalán
a jellemzés megszokott kategóriái által? Mennyire következetes e jellemzés, vagy feltehető-e e kérdés egyáltalán?
– Ismét csak: Miért partizánok?
– A feldobott pénz (fej vagy írás jelenet), az utána kimondott mondatok (szerepválasztás) és az autófelgyújtás (halott-felgyújtás?) epizódja: a történet rekonstruálási kísérlete –
előtte mi történt? utána mi fog történni? da capo al fine, de pontosan min folytatódik
a szöveg? Attól, hogy a Jézusnak nevezett fiú gyilkolt, miért magától értetődő, hogy ismét
ő legyen a tiszt? És mit jelent a „Miért magyarázkodsz?” kérdés?
– Végül: miért kellett letépni az írógéppapírt az utolsó sor után?

II. A Partizánok című szöveg gondozása és kiadásra történő előkészítése során ismételten
Dobai Péter segítségét kértem az együtt-gondolkodásban (mint tettem ezt előző hagyatékpublikációnk, a Forrás novemberi számában megjelent Tányéraknák esetén). Konzultációnk sajátos eredménnyel járt: Dobai Péter bizonyos pontokon egyetértett ugyan szövegelemző érveimmel, a lényeget tekintve mégis ellenkező álláspontról adott számot.
Úgy vélem, e kétfajta felfogás alapvető oka, hogy míg én nem ismerhettem, Dobai Péter annál inkább emlékezett a filmvázlat keletkezéskörülményeire. Szembesült tehát a valós kontextus és a „steril” szövegelemző, deskriptív módszer. E dilemma messze túlmutat
jelen szövegkiadás problémáin, és hallatlanul érdekesnek, bár feloldhatatlannak látszik.

60

tiszatáj

Elengedhetetlennek (feltétlenül szükségesnek) tartom, hogy Dobai Péter kiváló elemző
gondolatai, reflexiói helyt kapjanak a Partizánok folyóiratközlése során. Vonalas füzetbe
rótt, megtisztelően alapos és hosszú kommentárjait, engedélyével, summázva közlöm.
S végül, a szövegkiadási munka befejezése felé járva, örömmel rögzítem a megállapítássá vált felismerést: a Dobai Péter-féle életrajzilag telt olvasat és a mi szövegolvasásunk
közt egy hosszabb elemző tanulmány távlatában nem volna/találtatna ellentmondás.
A szöveg mélyelemzése egy ponton megszólaltatná, s életre keltené a keletkezési körülményeket is.
Következzenek Dobai Péter kommentárjai6 a Partizánokhoz s az én kísérő jegyzeteimhez:
Hajnóczy Péter Partizánok című írása nem novella, még csak nem is filmnovella, csak:
„Filmvázlat”. Nekem adta oda több „filmvázlattal”, hogy próbáljam „eladni” a MAFILM
valamelyik filmstúdiójában. Ekkor Péter nevét már ismerték a filmesek is. (…) 8-10 000
forintért sikerült elérnem, hogy megvegyék tőle a „filmvázlatot”, de előre megmondták:
film soha nem lesz belőle. Nem is lett. Ezt Hajnóczy is tudta, én is tudtam. A kutya sem
olvasta soha el ezeket a filmvázlatokat, csak fizetett a Filmgyár, hogy segítsen a szerzőn7.
És ez meg is történt.
Nem jó írása ez Péternek, egy hajnalon csapta össze, hogy már délelőtt vigyük ki a Filmgyárba. Nincs meggyőző, magával sodró dramaturgiája, be kell látni, Katalin, hogy ez az
írás nem lett az ő O. márkinéja vagy el nem pusztított Guiscard-felvonása! (…) Vannak
ebben a filmvázlatban szép nyelvi és gondolati villanások, de csak villanások, amelyek a következő mondatban KIHUNYNAK. Kereste Péter ebben a sebtében papírra vetett írásában
is, hogy az ember (és főleg önmaga) életének Értelmet adjon, akár a Halál árán is, de a dialógusok erőtlenek, esetlegesek! Nem úgy, mint többi írásában, pl. Az unokaöcs vagy pláne mint a Mandragóra.
E partizánok célja és szerepe tudatosan nincs meghatározva, inkább tűnnek anarchistáknak, mint partizánoknak.
„A kényszerítő szülői kezek” pl. nyilvánvalóan önéletrajzi motívum!. „Munka nélkül eltöltött évek” – ez is tiszta autobiográfia, csak éppen kidolgozatlan, nem vág, nem üt igazán!
(…)
Ami a Jézus nevű hőst illeti. Meg kell jegyeznem, hogy ez szinte Hajnóczy önarcképe,
aki zord, vagy zordnak tettetett természete ellenére, gyakran „öltött” (és ez volt az igazi,
a nem tettetett természete és arca!) „szelíd, jóságért könyörgő arcot”! Sőt, Katalin, Péter arca
szinte mindig JÓSÁGÉRT KÖNYÖRGÖTT, erre jól emlékszem még 30 év távolából is!
Fontos a Koszorú név is: (Tövis)Koszorú; és Amandez neve is beszédes: szerető, szerelmes spanyolul, mint női párja, az Amanda. E nevek mindössze SZIMBÓLUMOK, ezút6

7

Dobai Péter felhatalmazott, hogy a 16 oldalnyi, nagybetűs írást, melyet nekem szánt, és
rendelkezésemre bocsátott, szabadon használjam, rövidítsem, részeket strukturáljak át benne;
köszönet érte!
Szöveg-értő és -megítélő kísérleteink bírálatát nem könnyű elhordozni, e ponton viszont
izgatottan jegyzem meg: a Partizánok első olvasói tehát mi volnánk, a Hajnóczy-műhely tagjai?!

2010. december

61

tal HP nagyon is megmaradt a külsőségek szintjén, éppen a sietség miatt! Azt tudom, hogy
„Jézus” és „Koszorú”: maga Hajnóczy Péter, senki más. Saját csapdájába esett, nem először, írás közben. A Jézus név (akárcsak a Koszorú név) önkényesen választott nevek, és
ha egyáltalán szolgálnak is valami célt, akkor csak ezt a célt szolgálják: Relativisierung
des Begriffes, tudniillik a fogalmaknak általánosan tulajdonított „szentség” jelentőségét!
„Amandez partizán ereje ijesztő gyöngeségében rejlik.” Péternél ez pontosan fennáll, ő is
félt, és ez adta erejét. Ady azért szebben írta le: „Finom remegések az erőm.”
A pont után tett jel:
annak a jele, hogy ennél a mondatnál már be is akarta
Péter fejezni az írást, valami csattanót keresett, hiszen tudta jól: ez csak egy Filmvázlat,
amiért hátha adnak némi pénzt.
(…)
Kérdés az is, hogy valóban létezik-e egy ún. „Hajnóczy-univerzum”? Vagy csupán egy
önsorsrontó géniusz néhány gyilkolásig erős írásával áll szemben olvasó, kutató egyaránt?
Az helyes és mély és szép kifejezés Katalin részéről, amikor azt írja: „önsors-kihívás”. Más
kérdés, hogy ehhez az „önsors-kihíváshoz” Hajnóczy Péternek igazán soha nem volt, hogy
úgy mondjam: „partizáni” bátorsága. „Miért Partizánok?” – kérdi Katalin. Azért, mert Péter soha nem lett volna elég bátor ahhoz, hogy Simón Bolívar vagy Ernesto Che Guevara
legyen, de hát egy írónak nem is az a dolga, hogy a hősei életét föltétlenül meg is élje vérben és vérpadon, hanem az, hogy megírja őket, és Hajnóczy Péter meg is írta, hála Istennek, hála tehetségének és szenvedélyének! Hajnóczy Péter félt a haláltól (nemhogy kihívta
volna), de az alkohol és az alkoholt potencírozó sokféle gyógyszer, amit folyamatosan szedett: segített leküzdenie elemi halálfélelmét, paranoiáit és fixációit önnön személyének
veszélyeztetettségével kapcsolatban, holott személyiségét, annak integritását, létét és életét egyedül ő maga veszélyeztette, és vitte végül sírba.
Balázs Béla Stúdió. HP főleg az én révemen és a Bódy Gábor révén komoly tervekkel
jelent meg a BBS-ben. Sokra vihette volna, de kivárni türelme nem volt, s különben sem
szeretett ő soha „haverkodni”, „dumálni”, még kevésbé szeretett Péter „gazsulálni”! Soha
nem is tette. Igen komoly filmterve volt pl. az Elkülönítő is, de szóban (igen ritkán) más
filmterveit is elmondta főleg Bódy Gábornak és nekem. Azonban írásban e terveket soha
ki nem dolgozta! Hajnóczy legjobb prózaírásaiban mindig is igen erős volt a vizualitás, láttatás, a képi megjelenítés prózáinak meghatározó minősége! És részben a képi megjelenítés adja legjobb írásainak szuggesztivitását, zsenialitását! Tehát tény, hogy P. tényleg vonzódott a FILM-hez (a filmesekhez nem annyira), ugyanakkor paradox módon szívből utálta a Filmet mint művészeti kifejezőt, hordozót, médiumot. Ezt többször is kifejtette előttünk, éspedig heves haraggal.
Ami írásainak NYELVÉT illeti: ez a legjobb értelemben minőségi, konzervatív nyelv,
éspedig tudatosan az; Péter nem túl gyakran élt a nyelvi kifejezés ún. „meghökkentő”,
„mellbevágó” vagy „sokkoló” hatásával, pedig játszva képes lett volna rá!
(…)
„Végül: miért kellett letépni az írógéppapírt az utolsó sor után?” – kérdi igen bölcsen
Katalin. Azért, mert ez auto-agresszió, ön-agresszió volt, mintegy a végleges vereség felismerése. Elveszett illúziók és ELVESZETT JÖVŐK!

62

tiszatáj

A Partizánok feldolgozásáról
B AGI ANITA JEGYZETEI


Az ismertetőben bemutatott szöveg gondozásánál egyik műhelytagunk, Dányi Ágnes jelzéseit és rendszerét követtem; ő készített először átiratot a hagyaték szövegeiből (az átírt
dokumentumok jelzetei: 1_07, 1_21, 1_25, 2_14), így egyelőre az ő struktúrája vált „sémává”. A most közreadott szöveg a hagyaték számos írásához képest viszonylag „könnyen kezelhető”, mivel nem kézzel, hanem írógéppel íródott.
A szövegben több „hibatípus” lelhető fel, azonban a hibák többsége feltehetőleg az írógép korlátozott számú karakterének tudható be: a hosszú magánhangzók zöme röviden
szerepel – kivétel a „ő”, és esetenként a „í”; hosszú gondolatjel nincs a szövegben, helyette
minden esetben kötőjel szerepel – a sorok végén, a szavak elválasztásánál is ez a jel található. A szövegben az írásjelek után (többnyire) nincs szóköz, kivételnek tűnik a kérdőjelek
utáni tendenciaszerű leütés. Elképzelhetőnek tartom még a sietséget a szerző részéről
mint hibaforrást.
A gépelt szöveg több helyen a szerző kézírásával javított. A szöveg korrektúrázásának
több módja különíthető el: vagy kézzel javít, kék tintával, vagy írógéppel. A kék tintával
történő javítások általában átfogalmazások, betoldások, bővítések, cserék, illetve kisbetű
nagybetűre való átírása; a hosszú magánhangzók azonban nincsenek kijavítva a szövegben. Ez a tény többfélére enged következtetni: az író még dolgozott a szövegen, s minden
bizonnyal ez még nem kiadásra szánt példány – a hagyaték több szövegénél jól kivehető,
hogy egy írásnak legalább három gépelt változat után jött létre a végleges verziója. Az írógéppel végzett javítások két csoportra oszthatók: ha egy betűt téveszt az író a gépeléskor
(elüti), egyszerűen ráírja/ráüti a javítottat. Azonban ha átfogalmaz, és így törli az átdolgozott szövegrész korábbi variánsát, akkor „x”-ekkel takarja el és le a sorokat. Az utóbbi, írógéppel történő javítás letakart szövegrészleteit egy viszonylag „banális” módszer segítségével olvashatjuk el: a papírt fény felé kell tartani, és így szinte teljes bizonyossággal kiolvashatóvá válik az eltakart szöveg – e sorok feltárásával bepillanthatunk egy-egy mondat
vagy mondatrész „megdolgozásának” folyamatába. Az író a fontosabb szavak és szöveghelyek nyomatékosítására a betűritkítást alkalmazta.*
2010. szeptember 15.

*

A szöveg közreadása során a hibák három típusát javítottuk: szóközök, ékezetek és néhány értelemzavaró írásjelhiány.

2010. december

63

T ÓTH F. PÉTER

A Partizánokról

A Partizánok keletkezéséről igen keveset tudunk. Hagyatékbeli elhelyezkedése semmilyen
fogódzót nem nyújt, lévén külön darabként kezelhető egységként találtunk rá, a többször
átrendezett irathalom mélyén. Egyedül Dobai Péter visszaemlékezése utal arra, hogy egy
ülésben, egy hajnalon keletkezett – arról sajnos nem tesz említést, hogy mikor. A gépelt
szövegben viszonylag kevés javítás található, ezek egy része nyilvánvaló elgépelés, szókihagyás következménye. Amennyiben ez egy előzetes fogalmazvány tisztázata (utolsó pillanatbeli javításokkal), úgy reménykedhetünk benne, hogy a feldolgozásra váró füzetek valamelyikében megtaláljuk majd a szöveg piszkozatát is, segítve ezzel a keletkezés körülményeinek pontosabb tisztázását. Mindez nem mond ellent a Dobai Péter visszaemlékezésében foglaltaknak, előzetes vázlatok keletkezhettek közvetlenül a gépelés előtt is.
A szöveg műfaji meghatározása félrevezetőnek tűnik. „Filmvázlat” áll az első oldal tetején, de tollal odafirkantva (inkább vésve, hisz még a következő lapra is átüt a felirat),
mintha csak utólag nevezték volna ki annak. Ha ez nem lenne ott, inkább novellának tekinteném, figyelembe véve, hogy több olyan szöveget ismerünk Hajnóczytól, amely erőteljesebb mértékben dolgozik filmes képekkel, mint a Partizánok (Ló a keramiton, A kéz,
sat.). Gondolhatnánk, hogy egy régebbi írást választott ki a szerző, alkalmasnak vélve a
visszaemlékezésben említett üzlet megkötésére, ennek azonban az első oldal jobb felső
sarkában található firka mond ellent, amely számomra koncentrált szellemi munkáról tanúskodik, mintha a szerző írás közben megakadva nem tudta volna, hogyan lépjen tovább.
Elképzelhető, hogy egy régi írást folytatott Hajnóczy, esetleg a Dobai Péter által említett
„csattanó keresése” közben keletkezett a rajz.
Maga a szöveg rövid, mégis rendkívül összetett. Három figurát mozgat, ezek azonban
folyamatos átlényegülésen esnek át, felülírva, negligálva előző szerepeiket. Jézus és Koszorú megnevezése egyértelműen a keresztény kultúrkör felé tereli az olvasó gondolatait,
ez egyébként sem áll távol Hajnóczy világától. A bibliai Jézus története nyomokban felfelbukkan a szövegben, jellemzően Amandez kapcsán, ezzel a névvel azonban elszakad
szokásos névadási gyakorlatától a szerző. Idegen nyelvből származó nevet ritkán használ
Hajnóczy, de hogy ez esetben miért tette ezt, egyelőre nem tudom. Biztos, hogy helytálló
Dobai Péter megállapítása, miszerint a nevek itt szimbólumok is egyben, de a román
amendez ’bírságol’ ige éppúgy alapja lehet a névadásnak, mint a latin amando ’elküld, eltávolít, kiutasít, száműz’.
A szereplők valamiféle áldozat-keresésre, egészen pontosan verésre, kínvallatásra készülnek, eleinte inkább a külsőségekre helyezve a hangsúlyt. Amandez jelmezként felöltött
ruhája már az első pillanattól fogva vérzik a ráöntött festéktől, a magán viselt farmer pedig a túlöltözöttség érzetét kelti benne. Aztán bibliai szegénységre áhítozik (bár a pénz át-

64

tiszatáj

nyújtásakor érzett zavar felveti a kérdést: csak nem lefizetni akarja az addigra SS hadnaggyá változott Jézust?), és szenvedéseit előre kevésnek tartja: talán ebédelni sem kellett
volna, de rágyújtani semmiképp nem fog.
A szöveg felütése szerint jómódú családokból származnak mindhárman: ez azonban
később csak Amandez esetében igazolódik, hiszen az ő kocsiját használják, az ő zsebe van
tele pénzzel, és előéletének bemutatása is kényelmes életet élő festőnövendéket tár elénk
(az én olvasatomban a „munka nélkül eltöltött évek” inkább a gondtalanság lehetőségét
jelentik, mintsem kényszerszünetet). Mindezzel szemben Koszorú segédmunkás, Jézusról
szinte semmit nem tudunk meg. Bizonytalanság azonban mindhármukon érződik. Koszorú igyekszik halogatni a játék kezdetét, Jézus többször is felhívja Amandez figyelmét a jelszóra, amelynek kimondása nyilvánvalóan a várható szenvedések megszakításához vezetne – akár azért, mert feladást jelezve megszakítja a színjátékot, akár azért, mert az előre
megírt forgatókönyv alapján ez lenne az a titkos információ, amit egy partizánnak a végsőkig őriznie kell. Az utolsó pillanatban Jézus még mindig visszalépésre kéri az addig határozottnak tűnő Amandezt, aki ezt visszautasítja. Észrevehetjük azonban, hogy zsebeinek
kipakolása után a kulcsokat és a zsebkendőt visszateszi, mintha még szüksége lenne rájuk
valamikor.
A színjáték megkezdése azonban megváltoztatja őket, mintha kizárólag így, ebben
a helyzetben találnának igazán magukra Az események sodrával haladnak, teljesen átlényegülnek. Legelőbb talán Koszorú, aki az első csapást méri az addigra partizánként szereplő Amandezre, majd lassan Jézus is elfogadja szerepét, és megadja a kegyelemdöfést
társának. A jelenet végével csak lassan nyerik vissza eredeti identitásukat az életben maradottak (Koszorú még mindig SS tisztként tesz becsmérlő megjegyzést Amandezre), de
nem sokáig tart ez az állapot sem. Ismételt sorsolás után a szöveg végén már megújult szerepeikben búcsúzunk tőlük: Jézus feszes léptekkel, mint egy katonatiszt, Koszorú nesztelenül, lopakodva, mint egy partizán távozik a színről.
A cselekmény látszólag egy szálon fut, mégis többrétű, több világ tereit fogja össze.
Ezen rétegeknek a számbavétele nem haszontalan. Az alaptörténet szerint a három alak
elmegy valahova, és egy szertartásszerű abszurd színjátékot ad elő. Több utalást találunk
arra, hogy nem előzmény nélkül: valakik gyávának tartják, vagy fogják tartani (Jézus szerint nem tartják annak, vagy nem fogják annak tartani) Amandezt. Talán azok, akiket
Amandez „ő k”-ként nevez meg. (Hajnóczy ezt a szót külön kiemelte ritkított szedéssel.
Ennek párja a Jézusra mondott „t e”). Ha keresni kezdjük ezeknek a névmásoknak a megfelelőit, könnyen beleszédülhetünk a szövegbe: bizonyos olvasatban az „ők” a hegyekben
lakó emberekre utal, akiket Amandez vízióiból ismerünk. Amit tudunk róluk, elégségesnek tűnik ahhoz, hogy partizánokként azonosítsuk őket, de megjelenésük körülményei
(Amandez vérző arccal, egy hideg novemberi hajnalon esett a lábuk elé) utalhatnak színjátékuk helyszínére, sőt az éppen aktuális pillanatra is. Így a szöveg következő rétege, maga
a színjáték leírása belemosódik ebbe a vízióba, Jézus és Koszorú egyszerre társai és ellenfelei Amandeznek. Amandez életének bemutatása ugyanebbe a vízióba vezet, melyet majd
Jézus késszúrása teljesít be. A szöveg zárlata a fent említett módon átrendezi a szerepeket,
ezzel újabb történetet indít el, mely momentum egyúttal felveti a kérdést: vajon Amandez
az első volt a kihallgatott „partizánok” közül?

Tanulmány
BORSODI L. LÁSZLÓ

Baka István költészetének
késő modern vonásai

A mű–befogadó dialogikus kölcsönösségén alapuló későmodernség esztétikai tapasztalatát véve alapul – amely „a nyitott és lezáratlan jelentés olyan értelmezésének az igénye,
amely ezt a lezáratlanságot a beszéd, a nyelv, a műélvezet és egyáltalán, a tudat dialogikus
szerkezetével hozza kapcsolatba”1–, tudjuk, hogy „az olvasás sohasem foglalhatja egyetlen
nagy egységbe a jelentést a megértéssel.”2 Éppen ezért Baka István költészete kapcsán
nem lezárható, végleges „értelmeket” fogalmazunk meg, hanem azokat az összefüggéseket
igyekszünk láttatni, amelyek Baka poétikáját a késő modern horizont felől vélik értelmezhetőnek. Ettől szétválaszthatatlanul arra kívánunk rámutatni, hogy melyek azok a késő
modern nyelvi, kulturális, az ezeken belül értelmezhető egzisztenciális és mindenekfölött
poétikai tapasztalatok, sajátosságok, amelyek bizonyítják a Baka-poétika késő modern horizontban való olvashatóságát.
A Baka-versvilág a költői képek (metaforák, hasonlatok, megszemélyesítések, allegóriák) által létezik. Ezek közül a metafora központi szerepét emelnénk ki, amely hol allegóriává létesül, hol hasonlat részeként vagy hasonlatot magába sűrítve és megszemélyesítésekkel társulva alkot világot. Baka poétikájában a szókép nem posztmodern nyelvjáték,
hanem a költői nyelv létmódja. Maga a világ: autentikus, önálló modus vivendi, amelynek
zártsága, egységessége fegyelmezett verskompozíciókat eredményez (gyakran egyetlen
alapmetaforából bomlik ki a versvilág).
„Nekem a metafora maga a világ. Olyan, mint egy mag, amit elvetünk. Aztán fa lesz
belőle vagy búzakalász. Aztán pedig a vers. Számomra a szép vers (…) olyan, mint egy fa.
Mint egy táj. Nem szeretek verset elemezni, és ezért nem szeretek. Az számomra létezik!”– mondja Baka.3 A metafora, a vers, amely nyelv: maga a világ. Tehát a világ, a világban levő minden elem a nyelv által megelőzött, mindent a nyelv ural, nyelv által hozzáférhető. A nyelv materialitása áll a középpontban,4 amely jellegzetesen késő modern vonás

1

2
3
4

Kulcsár Szabó Ernő: A „befejezett” műalkotás – a befogadás illúziója és az olvasás retorikája
között (Az esztétikai tapasztalat nyelviségének kérdéséhez). In: Uő: Irodalom és hermeneutika,
227–228.
I. m. 231.
Baka István: Nyelv által a világ. Beszélgetőtárs: Balog József, 288.
Kulcsár-Szabó Zoltán: Utak az avantgardból. In: Uő: Metapoétika, 280.

66

tiszatáj

Baka költészetében. Ebben a metaforikus világban válik hozzáférhetővé ugyanis alkotás és
alkotó5, Isten és Sátán.6
Ez a versvilág a tapasztalati világ ellenvilága: nem abban az értelemben, hogy felmutatja a teljesség anakronisztikusnak minősíthető romantikus ideálját vagy a klasszikus
modern egész-elvűséget,7 hanem azért, mert autentikusan létesül, létesülése által maga is
világokat teremt; és ha ez a versvilág „ennek a világnak a közönyét, gonoszságát, értelmetlenségét tükrözi is, akkor is szép a világ! Ezért is ragaszkodom a (…) megformáltsághoz.”8
– vallja a szerző. Ez a poétika tehát nem a teljességet mutatja fel, hanem mint késő modern költészet „a tökéletesség távlatába helyezi a töredék poétikájának kérdéseit.”9 Baka
István ezt így látta: „Ha elfogadjuk azt, hogy »minden egész eltörött«, akkor ezekből a cserepekből építsük fel világképünket, de ne úgy emeljünk föl egy-egy cserépdarabot, mintha
az egész világ lenne.”10 A tükör széttört11 című versben ez így fogalmazódik meg:
„A tükör széttört, cserepeiből
a látvány összerakható még,
de nem forr vissza mennybolthoz a föld,
s éjszaka nélkül száll le a sötétség.
(…)
A tükör széttört, és széttört a látvány,
s aki megpróbálja összerakni, összezagyvál tükör- és látványcserepet”
Baka késő modern poétikája nem tud hinni a klasszikus modernség egész-elvűségében, noha tudomása van róla. A lírai én a töredékesnek van tudatában, ennek tudatosítása
a vers. Tudja, hogy a részek nem írhatók vissza nagy egésszé, nem a teljesség iránti nosztalgia hajtja – mint ahogyan az a klasszikus modern költészetekben körvonalazódik –,
hanem sokkal inkább az, hogy a szilánkokból élhető (vers)világot teremtsen a maga számára. Hisz a hagyomány újraalkothatóságában, amely ennek érdekében zajlik.
A világ ily módon való szemlélése szorosan összefügg azzal, amit a Baka-versek a személyiség, az identitás, a(z) (lírai) én önértelmezésével és világértésével, az én közölhetőségével kapcsolatban vetnek fel. Bakánál az identitás problémáját a metafora és a szerepjátszás, valamint az ezeket létrehozó intertextuális utalások, evokációs eljárások bonyolult
egymásra hatásában, összefüggésrendszerében véljük elgondolhatónak. Az én létesülésé5

6

7
8
9
10
11

Alkotás és alkotó metaforizációjának lehetünk tanúi például a Tűzbe vetett evangélium (72–73.),
a Tájkép fohásszal (171–172.), a Szekér (322.), a Csak a szavak (327.) című versekben. In: Baka
István művei. Versek
Az Isten–Sátán dualisztikus természetét körvonalazó versek közül a következőket emeljük ki:
Körvadászat (69.), Sátán és Isten foglya (70.), A Nagy Vadász (103.), Circus maximus (125.),
Mefisztó-keringő (177–179.) stb. In: Baka István művei. Versek
Kulcsár Szabó Ernő: A fragmentum néhány kérdése a nyelviség horizontváltásában (Fejezet a későmodern irodalmi töredék előtörténetéből). In: Uő: Irodalom és hermeneutika, 237.
Baka István: Nyelv által a világ, 288.
Kulcsár Szabó Ernő: A fragmentum néhány kérdése a nyelviség horizontváltásában, 240.
Baka István: „Akkor vagyok a legszemélyesebb, amikor álarcot veszek föl”. Beszélgetőtárs: Vecsernyés Imre, 240.
Baka István művei. Versek, 116.

2010. december

67

nek egyik változata, hogy az egyes szövegek metaforikus, képi hálójának viszonylatában
képződik meg: „akácfa-Jézus Krisztus / lábát füröszd zokogva! // (…) fürössz meg és bocsáss el zokogva!” (Szakadj, Magdolna-zápor); „hull a világ, és hullunk véle mi, / nedvét
kiszívó levéltetvei” (Ősz van az űrben); „Szekér vagyok rozoga és nehézkes” (Szekér); „világ priccsén felébredek: / Sátán és Isten foglya.” (Sátán és Isten foglya); „nekem / add
meg, hogy benne rím legyek!” (Tájkép fohásszal); „Sár mindenem minden tagom” (Vörösmarty-töredékek) stb.
Az én külsővé tétele, metaforikus átvitelekben megragadható identitása „a nyelviség
allegorikus modelljén keresztül” nyilvánul meg,12 és az allegória alanya csak grammatikai
énként képes megnyilatkozni. A nyelviség „allegorikus-retorikus teljesítményére éppen
a késő modern szubjektumfölfogás válik különösen érzékennyé.”13 A bakai versek énje éppen azáltal íródik be a késő modern szubjektumfelfogásba, vagyis az én nyelvi megelőzöttsége abban ragadható meg, hogy a grammatikai én mint a nyelv teljesítménye más metaforák és nyelvi alakzatok megszólíthatóságában teremti (nyelvi) önmagát. Ezáltal mint
nyelvi individuum nem uralja a nyelvet, hanem alárendelt a nyelvnek.14 Ez figyelhető meg
például a kései versek közül a Gecsemánéban és a Zsoltárban, amelyekben a lírai én által
megszólított Isten a beszélő megnevezése révén, metaforaként jön létre, illetve a lírai én is
az Isten megszólítottságában konstruálódik meg. Így válnak mindketten a számv etés,
a létösszegezés dualisztikus metaforájává: „mégse úgy legyen ahogy Te / Akarod hanem
ahogy én ahogy / Én akarom én akarom Uram” (Gecsemáné); „Nem kértelek s nem kérnélek ma sem / Oly félszeg voltam véled Istenem” (Zsoltár).
Az én mint a metafora nyelvi önreferenciája, illetve az én nyelvi mivoltát a szöveg énjének destabilizációjával megmutató késő modern nyelvfelfogás15 érhető tetten a Tűzbe
vetett evangélium és a Tájkép fohásszal című költeményekben. Az „Isten nevét nem /
írom reád többé soha” (Tűzbe vetett evangélium) nem az én kiemelt voltát jelenti, noha
alkotó, teremtő. Éppen ellenkezőleg: a döntés, hogy nem írja le a nyelvben létező Istennek
– mint az alkotásnak, a világ értelmének – a metaforáját, tulajdonképpen az alkotás kudarcát jelenti, azt, hogy az én nem uralja a nyelvet, így az isteni nyelvbe való belépés számára lehetetlen, hozzáférhetetlen.
A Tájkép fohásszal című vers a késő modern szubjektumelmélet poétikai megformálásának is tekinthető, amelyben az én a rím-lét (a harmónia) esélyét kizárva asszonánclétminőségért könyörög. Önmaga megalkotottságát hangsúlyozza. A vers tulajdonképpen
metavers, amelyben a lírai én mint a versvilág része – akinek a beszédében maga a versvi12
13

14

15

Kulcsár Szabó Ernő: „Szétterült ütem hálója”. Hang és szöveg poétikája: a későmodern korszakküszöb József Attila költészetében. In: Uő: Irodalom és hermeneutika, 184.
Uo. Továbbá: az a tény, hogy „a költészetben a későmodern korszakküszöbön értékelődtek fel
igazán az allegorikus alkotásmód technikái (…), a nyelvi megnyilatkozás retorikai karakterének
újrafölfedezésére vezethető vissza.” I. m. 195.
Kulcsár Szabó Ernő szerint a modernség kései szakaszában megrendül „az önmagát a szubjektivitás felől megértő én hermeneutikai státusza, s a nyelviségben »lakozó« individuum nem tekinti
többé magát a dolgok s egyáltalán: a létező urának.” In: Uő: A fragmentum néhány kérdése a nyelviség horizontváltásában, 238.
Kulcsár-Szabó Zoltán szerint is a lírai szubjektivitás a nyelv produktuma, nem fordítva. In: Uő:
Poétika és poetológia (Gottfried Benn), 330.
Kulcsár Szabó Ernő: „Szétterült ütem hálója”, 181.

68

tiszatáj

lág is létesül – saját megalkotottságára, nyelv általi teremtettségére irányítja a figyelmet:
„És hogyha rímnek engemet / elég tisztának nem találsz, / beérem azzal is – legyek / versedben asszonánc!” A vers világának mint nyelvi képződménynek az istenülése a tét.
Az ént és a versvilágot konstruáló nyelv „– mint minden előzetes megértés közege –
elsődlegesen sohasem a világ képmásaként vagy reprezentánsaként viselkedik, hanem
– a mindenkori új megértést végrehajtva – már mindig is korábbi jelentések emlékezetével közvetít tapasztalatokat.”16 Baka István költészetének különböző szerepvers-változatai17 meggyőznek arról, hogy a nyelv performativitásától elválaszthatatlan szerepjátszás
következtében a megszólalás a hagyomány, a kultúra, az irodalom újra- és átértelmezése,
a különböző kultúrák, magatartásformák újrahierarchizálása révén valósulhat meg. 18 Az
intertextualitás és a különféle evokációs eljárások révén így megteremtett szerepjáték az
én megsokszorozódását, az identitás szerepekben, maszkokban való meghatározhatóságát-meghatározhatatlanságát (Yorick, Háry János, Sztyepan Pehotnij, a textualizálódó
„Baka István” név stb.), a lírai beszéd közvetettségét, az elbeszélt lírai világoknak kulturális utalásrendszerekként, az én által bensővé tett kulturális világterekként való interpretálhatóságát teszi lehetővé. Ez az egyetlen kapaszkodó a lét autentikus megélhetőségére,
de nem végső bizonyosság. Ezt a megállapításunkat Baka István költészete kései modernségének jegyeként határozza meg Fried István: „Baka kései modernségét az a törekvés
hatja át, hogy a lírai én megnyilatkozásaiba illessze be a szerepverset, az orosz–magyar
irodalmi kultúrák egymásba/egymásra vetíthetőségét, a személyiség vers/hangzás/szó
megteremthetősége (szüntelen) ideiglenességének kimondását. Ez utóbbi nemcsak a vallomásos lírától távolít el, hanem a lírai én végső alakra lelését is jókora szkepszissel szemléli. Nem mélylélektani értelemben én-kettőzés a lírai én alakmásainak színre állítása, hanem a személyiség elbizonytalanodása abban, hogy nyelvi létrehozhatóságának van-e realitása. Yorickra és Pehotnijra van szüksége a lírai énnek, hogy legitimálhassa vers-jelenlétét. A To be or not be az egzisztenciára kérdez; s amit önmaga számára tudatosít: a létezés az írandó (írható?) vers függvénye”.19
16
17

18

19

I. m. 195.
Baka költészetének szerepvers-változatait Papp Ágnes Klára Szépség és harmónia hermeneutikája című tanulmánya foglalja össze. Megkülönböztet egyszerű formaimitációkat, hagyományos
szerepverseket, fikcionált, teremtett alakokat és saját költött alteregót. In: Nappali ház, 1996/4.,
75–79.; itt: 78.
Erről Baka is vall: „a nyelv a fontos, mert a nyelvet örököltem, az irodalmat örököltem, és örököltem József Attilát, örököltem Dsida Jenőt, örököltem Pilinszky Jánost. Nyilvánvaló, hogy ha
valamit leírok, abban benne vannak az elődeim is.” In: Uő: „Fehér és barna szárnyak”. Beszélgetőtárs: Gacsályi József, 271–272.
Fried István Baka István „Számadása” című tanulmányában ez áll: „a szinte ellenséges külvilág
sem bírhatja rá mestersége (meg)tagadására, a tökéletesre formált (elő)szövegeket nem kevésbé
tökéletes (de természetesen másféleképpen tökéletesen hangzó) saját szövegébe integrálja. Ha
úgy tetszik: fölméri az előszövegekben rejlő lehetőségeket, amelyeket a saját pozíciója (…) felől
minősíti (át). Ez erőteljes válogató munkát jelent, az előszövegnek előbb szétszedését, olykor
újraértékelését, majd egy-két elemének új kontextusba állítását. Sokszor idézet, máskor csak
utalás, nem egyszer ezekkel látszólag alig-alig harmonizálható műveltséganyag vagy hiedelem,
esetleg egy toposz vagy motívum töredékes említése formájában.” I. m. 152.
Fried István: Baka István művei tágabb kontextusban. In: Bombitz Attila (szerk.): „Égtájak
célkeresztjén”, 54.

2010. december

69

A lét szerepekben, különböző utalások, toposzok egymásra hatásában való megképződésének és megragadhatatlanságának bizonytalansága, illetve a létet a nyelviség alapformájaként elgondoló (egyébként gadameri), az autentikus lét egyetlen lehetőségét az irodalomban, a versben látó egzisztenciális alapállás kettősségének vergődésében a bakai költészet a költői szó elemzését is kénytelen elvégezni az életművet összegező egyik költeményben, a Csak a szavakban.20 A vers arra kérdez rá, hogy „a költészet önreflektálási képessége és érvényességet sugalló megjelenése milyen határok között mozog”, 21 hogy aztán a
magát szóként konstruáló beszélő a szavak közötti, a szóuniverzumbeli egzisztenciális létbe vetettségét ismerje fel. Papp Ágnes Klára írja, hogy: „a váltakozó szerepekben, az alkotás és a költői világ önreflexiójában, a költői hagyományhoz való viszonyában, vagy az önálló nyelvi világgal szembeni kiszolgáltatottságában (…)” a versek lírai szereplői nem azonosulnak a (szó)világgal, távolságukat hangsúlyozzák.22 Ebben a versben a szóként megképződő lírai beszélő úgy hangsúlyozza világától való távolságát – amelyben minden szó
levetkőzi denotátumát, és a szöveguniverzumban mint jel újabb denotátumot kap a lírai
énként beszélő szó értelemkonstruáló gesztusának köszönhetően –, hogy nem őt mondja
ki a vers, hanem arra reflektál, elemzi azt. Így lesz a távolító mozzanat egyszerre
önreflexivitás is.
A „nevezz meg és a név a szó majd / kiszabadulva partot ér” vagy „a szótáradba írj be
s néha / lapozz föl engem és leszek” felszólítások egyrészt utalnak a szó, a költészet megőrző-felidéző hatalmára, ugyanakkor a szavakban létezés esetlegességére, amennyiben az
a megszólított, a verset megszólaltató függvénye. A „csak” módosítószó a költészet mint
autentikus létezés és megmaradás egyetlen esélyét jelenti, szűkítő értelme ugyanakkor kifejezi, hogy a teljességhez nem elég a szóba, a létbe zártság. 23 A szóba vetett hit és a szavak
közötti tévelygés kettőségének („riadtan tévelygek a szavak között”) feszültsége nem oldódik fel. A meg nem nevezett megszólított (a befogadó?) lehet az, aki létre hívja a költészetet, az életművet, és megéli, bekalandozza azt a teret, amely a bakai hangszerelésű világkultúra, s amely csak a szavak általi megelőzöttségben, az állandó újraértelmezhetőségben
jut(hat) érvényre. A megszólított ugyanakkor úgy is értelmezhető, mint az a késő modern
identitáskereső önmegértési stratégia, amely az én önkivetítésének teljesítményén keresztül valósul meg. A késő modern Baka-poétika énjének, azaz a világkultúrát, a nyelvi univerzumot megképző szónak a saját (ön)megértésére tett kísérlete a vers.
A Csak a szavak rámutat Baka István metaforikus, szerepjátszó költészetének mibenlétére, amely a verseket a költői szó hagyomány általi megelőzöttsége folytán az állandó
újraértelmezésekben, a felülvizsgált múlt és a jelenbe olvasható múlt újraírásaiként engedi értelmezni;24 következésképpen a költemények soha véglegesnek nem tekinthető kép-

20
21
22
23
24

Baka István művei. Versek, 327.
Fried István: Van Gogh szalmaszéke, 90.
Papp Ágnes Klára: Szépség és harmónia hermeneutikája, 79.
Fried István: Egy és megkettőzöttség, 200.
Kulcsár Szabó Ernő szerint a késő modern lírát „olyan poétikai nyelvhasználat hagyománya készteti az örökölt beszédmód revíziójára, amelyek annyiban lépnek föl a nem-identikus jelentéstovábbadás igényével, amennyiben egykori válaszaikat mai elégtelenségük tapasztalata fordítja át
a jelen új kérdéseibe.” In: Kulcsár Szabó Ernő: „Szétterült ütem hálója”, 195.

70

tiszatáj

ződményekként a sosem rögzíthető elmozdulásokban ragadhatók meg, amelyek így válnak
az autentikus létezés letéteményeseivé.
Az a tény, hogy ez a költészet hisz a nyelvben, a szóban mint autentikus világban, Baka
poétikáját a későmodernséghez köti, és ez különbözteti meg a posztmoderntől. Formaválasztása, „a megszerkesztettség módja, egy, a posztmodernekétől eltérő nyelvi játék választja el, meg talán az is, hogy a külső formát tekintve sokszor hagyományosnak tetsző
alakzatokban gondolkodik.” A kulturális emlékezetből újraértékelt, újrahierarchizált világokat, motívumokat, toposzokat, szerepeket szigorú rendbe szervezte, 25 amely a versbe
vetett hit, a szó-lét elsőbbségét teremti meg. Míg a posztmodern szövegekben – amely „jelentés nélküli jelek láncolata” – metadiskurzusok foglalják el a premier diskurzusok helyét,26 addig az utalások, az irodalmi, zenei, képzőművészeti elődök felismerhető módon
úgy kapnak helyet Baka István lírájában, hogy azok a „rejtegetett lírai Én akaratának vannak alávetve”, és a szubjektum helyreállításának folyamatában új rendbe szerveződnek. 27
A megidézett poéták, lírai, drámai vagy epikus figurák – amelyek a bakai versvilág részeként maszkok, szerepek – emlékeztetnek „egykori”, hozott identitásukra. Úgy szólnak a versek a jelenhez, hogy minduntalan hagyomány- és múltértelmező, -átértékelő szerepüket
sem adják fel. A művek utalásai – a klasszikus modernség idézéstechnikájával szemben –
nem más szövegek „átvett”, idegen idézetei, amelyekre reflektál a saját szöveg. Baka poétikájában a „saját szöveg” nem az utalásokhoz, idézetekhez képest körvonalazható, hanem
ezek képezik a szövegek létmódját, átértelmezettségükben ragadhatók meg. Olvasásuk
ezért izgalmas nyomozás és értelemképződés.
A költeményekben körvonalazódó gondolkodói attitűd, a Baka-költészet apokaliptikus
alapvonása a világ „»karnevalisztikus« jellegét mint értékveszteséget éli meg: míg a posztmodern szövegek ezt a tapasztalatot vállrándítással vagy nevetve veszik tudomásul, az
igazi értékek után sóvárgó modernizmusban ugyanez a tapasztalat keserűséget és felháborodást vált ki.”28 A Baka-költészet későmodernségét támasztja alá a versekben körvonalazódó szubjektumfelfogás, és az a verstény, hogy „a nyelv uralhatósága iránti szkepszis
mint értékválság nem jár együtt az értékek utáni keresésről való lemondással,29 még akkor
sem, ha ez csak allúziók, töredékek, ironikus reflexiók átértelmezésében mutatható fel.

25
26
27
28
29

Fried István: Baka István „benső világtere”, 116–117.
Kulcsár Szabó Ernő: Az irodalmi modernség integratív történeti értelmezhetősége. In: Uő:
Irodalom és hermeneutika, 94.
Fried István: Van Gogh szalmaszéke, 86.
Nagy Gábor: „… legyek versedben asszonánc”, 285.
I. m. 286.

2010. december

71
I RODALOM

Baka István művei. Versek. Tiszatáj Könyvek, Szeged, 2003. A szöveget gondozta és az utószót írta:
Bombitz Attila
Baka István: „Akkor vagyok a legszemélyesebb, amikor álarcot veszek föl”. Beszélgetőtárs: Vecsernyés Imre. In: Baka István művei. Publicisztikák, beszélgetések. A szöveget gondozta és az utószót írta: Bombitz Attila. Tiszatáj Könyvek, Szeged, 2006, 236–243. Még in: Nagy Márta: Baka
István világterei. In: Bombitz Attila (szerk.): „Égtájak célkeresztjén”. Tanulmányok Baka István
műveiről. Tiszatáj Könyvek, Szeged, 2006, 67–77.
Baka István: „Fehér és barna szárnyak”. Beszélgetőtárs: Gacsályi József. In: Baka István művei.
Publicisztikák, beszélgetések. A szöveget gondozta és az utószót írta: Bombitz Attila. Tiszatáj
Könyvek, Szeged, 2006, 266–280.
Baka István: Nyelv által a világ. Beszélgetőtárs: Balog József. In: Baka István művei. Publicisztikák,
beszélgetések. A szöveget gondozta és az utószót írta: Bombitz Attila. Tiszatáj Könyvek, Szeged,
2006, 285–296.
Fried István: Van Gogh szalmaszéke. Baka István új verseskötete. In: Uő: Árnyak közt mulandó
árny. Tanulmányok Baka István lírájáról. Tiszatáj Könyvek, Szeged, 1999, 81–109.
Fried István: Baka István „benső világtere”. In: Tiszatáj, 1995/11., 34–50. Még in: Uő: Árnyak közt
mulandó árny. Tanulmányok Baka István lírájáról. Tiszatáj Könyvek, 1999, Szeged, 109–139.
Fried István: Baka István „Számadása”. In: Tiszatáj, 1996/9., 88–107. Még in: Uő: Árnyak közt mulandó árny. Tanulmányok Baka István lírájáról. Tiszatáj Könyvek, Szeged, 1999, 149–186.
Fried István: Egy és megkettőzöttség. In: Uő: Árnyak közt mulandó árny. Tanulmányok Baka István
lírájáról. Tiszatáj Könyvek, Szeged, 1999, 186–205.
Fried István: Baka István művei tágabb kontextusban. In: Bombitz Attila (szerk.): „Égtájak célkeresztjén”. Tanulmányok Baka István műveiről. Tiszatáj Könyvek, Szeged, 2006, 39–57.
Kulcsár Szabó Ernő: Az irodalmi modernség integratív történeti értelmezhetősége. In: Uő: Irodalom
és hermeneutika. Akadémiai Kiadó, Budapest, 81–96.
Kulcsár Szabó Ernő: „Szétterült ütem hálója”. Hang és szöveg poétikája: a későmodern korszakküszöb József Attila költészetében. In: Uő: Irodalom és hermeneutika. Akadémiai Kiadó, Budapest,
169–198.
Kulcsár Szabó Ernő: A „befejezett” műalkotás – a befogadás illúziója és az olvasás retorikája között
(Az esztétikai tapasztalat nyelviségének kérdéséhez). In: Uő: Irodalom és hermeneutika. Akadémiai Kiadó, Budapest, 224–233.
Kulcsár Szabó Ernő: A fragmentum néhány kérdése a nyelviség horizontváltásában (Fejezet a
későmodern irodalmi töredék előtörténetéből). In: Uő: Irodalom és hermeneutika. Akadémiai
Kiadó, Budapest, 233–255.
Kulcsár-Szabó Zoltán: Utak az avantgardból. In: Uő: Metapoétika. Önreprezentáció és nyelvszemlélet a modern költészetben. Kalligram, 2007, 265–295.
Kulcsár-Szabó Zoltán: Poétika és poetológia (Gottfried Benn). In: Uő: Metapoétika. Önreprezentáció és nyelvszemlélet a modern költészetben. Kalligram, 2007, 295–366.
Nagy Gábor: „… legyek versedben asszonánc”. Baka István költészete. Kossuth Egyetemi Kiadó, Debrecen, 2001
Papp Ágnes Klára: Szépség és harmónia hermeneutikája. Baka István: Tájkép fohásszal című kötetéről. In: Nappali ház, 1996/4., 75–79.

72

tiszatáj

V AJNA GYÖNGYI

Mindenhol jelen lévő teremtő
vagy közönyös koldus?
B AKA ISTVÁN ÖSSZETETT ISTENKÉPE


1. Isten definíciója: Bár Baka István magát nem vallotta hívőnek, verseiben mégis lépten-nyomon megjelenik Isten. A történelem kudarcai, a mindennapi fájdalmak és saját
szenvedése késztette arra, hogy újra és újra megpróbálja megtapasztalni valamilyen földöntúli erő létezését. Minden egyes nekirugaszkodás egy-egy új élményt vagy felismerést
hozott. Ám a valódi találkozás helyett Baka megalkotta, hitből, akaratból, kétségekből és
tagadásból összegyúrta saját istenét. Így vall erről: „én úgy nőttem fel, hogy nincs Isten.
Teljesen ateista nevelésben részesültem; ma sem hiszek benne. Számomra az Isten egy
metafora. Sőt fiatal koromban nem is a jónak, hanem a gonosz erőknek volt a metaforája vagy: a mindenség közönyének.”1 Ezek az elemek, a jó, a rossz, az égiek közönye
és ezek egymáshoz való viszonya – néha csak egy sor erejéig – jelen vannak a művekben.
A legerőteljesebb verseket (Pl.: Gecsemáné [1994], Zsoltár [1994], Én itt vagyok [1994])
a betegsége nyomán elhatalmasodó félelmek és kétségek ihlették. Baka istenképe négy
alappilléren nyugszik. Az első annak a meghatározása, milyen fizikai formát ölt Isten a
versekben, a második ennek a már testet öltött lénynek a tulajdonságai. Harmadik kiindulópont a költő és az általa megteremtett Isten viszonya, míg negyedik a világmindenség
működésének elgondolása. Ez a négy nézőpont vezet el a költő Isten-definíciójához. A versciklusok között egyet sem találunk, ahol kizárólag az istenkeresés lenne a központi téma,
ugyanakkor szinte minden nagyobb tematikus egység tartalmaz olyan verset, ahol az életen át tartó, vágyakozó kutatás egy-egy momentuma felvillan.
2. Isten alakja: Minden kultúrában az istenek meghatározásának fontos része az ábrázolás. Leggyakrabban – kezdve a ókori politeista világnézetektől, a keleti vallásokon át,
egészen a keresztény szemléletig – antropomorf létezőként képzelik el és jelenítik meg
őket. Ez az ember alakú istenfigura tetten érhető Bakánál is. Az egyik jellemző eszköze,
hogy egy mesterséget azonosít Istennel. Hol tábornokként (Ima), hol doktorként (Az apokalipszis szakácskönyvéből), hol börtönőrként (Háborús téli éjszaka /V.), hol pedig sírásóként (Vörösmarty-töredék) jelenik meg. És minden egyes foglalkozás a hozzá kapcsolódó sztereotípiák és társítások által tovább bővíti, cizellálja Baka istenképét. Első pillantásra ezek a metaforák hozzákapcsolhatók a keresztény istenképhez. A doktor a gyógyító,
a szenvedések megszüntetője, a tábornok az igazságos, olykor fegyelmező, büntető, a bör1

Most, hogy az Istenről beszélünk (Benyik György beszélgetése Baka Istvánnal)

2010. december

73

tönőr az őrző, vigyázó, a sírásó pedig a halál ura jelzőket fűzi Istenhez. Ám ha jobban
megvizsgáljuk ezek versen belüli szerepét, kiderül, hogy a tábornok „megvakít […] / ezernyi csillag-rendjelével”, a „doktor Isten kitöltötte vényt / nem váltják be a földi patikában”, a börtönőr a vers beszélőjét őrzi, a sírásó pedig részeges. Így ezek a metaforák a szokásos jelzők helyett negatív képet festenek Istenről. Azáltal, hogy az Úr ember alakban jelenik meg, magában rejti ennek a létformának az általános jellemzőit is: halandó, bűnös,
esendő, kiszolgáltatott. Isten emberarcúságát bizonyítják azok a panteista világképet idéző
verssorok is, melyekben az Úr, illetve testrészei (szeme, szája, keze stb.) természeti elemekkel kapcsolódnak össze vagy azonosulnak. Egyrészt Isten része a természetnek, másrészt a természet elemeinek segítségével ölt testet. Így születnek meg olyan sorok, mint
„s ágak ínyéről vicsorít ránk / esőcsepp-fogsorral az Úr.” (Végvári dal); „Az éj, e csillaggal kivert / vaskesztyű Isten kezén,” (Erdő, erdő); „Téli út. Cuppog a hó Isten / Ködnemezcsizmája alatt.” (Téli út); „E tó az ég kifolyt szeme / vagy Istené.” (Vörösmarty.
1850); vagy „Tücsökciripelés-mintha Isten / csikorgatná fogát, / s dühödten villan meg
szeme / fehére fönn: a holdvilág.”(Nyári éjszaka). Mintha Isten mindenhol, mindenben
ott lenne. Ám ezt az erős jelenlétet sem érezhetjük pozitívnak, hisz hol vicsorít, hol fogát
csikorgatja az Úr, hol pedig a szeme villan dühödten. Nyugtalanság nyomja rá bélyegét
ezekre a sorokra. És úgy tűnik, az Isten nyomasztó haragja az emberekre, a költőre irányul. Ezt a félelmetes mindenhatóságot ellensúlyozzák Baka állat-metaforái, melyekben
Istent jelentéktelen, sőt néha alantas lényként jeleníti meg, megfosztva ezzel minden földöntúli tulajdonságától, méltóságától. Például: „macska-isten” (Változatok egy gyerekversre), „hangya-Isten” (Háborús téli éjszaka/I.), „patkány az Isten” (Éjszaka). Ám e
gúnyos azonosítások sem képesek teljes egészében megsemmisíteni az isteni erőt, hisz
például a Változatok egy gyerekversre macska-istene csillag-egerekre vadászik és a vers
legvégén kiderül, hogy ezek a rágcsálók maguk az emberek. Így a teremtő – teremtett hierarchia ebben az allegóriában megmarad.
A versekben a közelség és távolság kettőssége figyelhető meg. Egyrészt a hatalmas Teremtő a parányi és jelentéktelen embernek elérhetetlen, megközelíthetetlen. Így olvashatjuk a Pohárköszöntőben: „s mi vagyunk az Isten / hóbefútta lábnyomai” vagy „Ím, két lélegzetvételed / között a csend vagyunk, Uram!” (Prédikátor – ének); „én is Isten férge”
(Rapszódia) vagy „Isten fűszála, én” (Isten fűszála). Másrészt azáltal, hogy Baka a természet elemeit Isten részének, vagy Istent a természet egy létezőjének (állat vagy ember) írja
le, egy mindenhol jelen lévő lényt idéz meg. Így minden Istenre utal, az ő jelenlétéről tesz
tanúbizonyságot: „a felhő isten árnya” (November), vagy „E földön Isten mellkasán / leomló sodronying a zápor” (Tavaszdal). Ez a mindenhol ottlét hozza közel a transzcendens világot.
3. Mindenható létezőtől az istentagadásig: Mielőtt megvizsgálnánk, milyen tulajdonságokkal ruházza fel a költő istenét, nézzük, hogyan teremti meg! Bakára jellemző az
újragondolás, újraértelmezés. Mindig egy adott élethelyzethez, lelkiállapothoz igazítja istenképét. Így ahogyan az érzelmek, úgy az isten-meghatározások is széles skálán mozognak. A Teremtő létezésének megkérdőjelezésétől, egészen a Mindenhatóba vetett gyermekien tiszta hitig.

74

tiszatáj

A versek azt mutatják, hogy a költő három módon határozza meg Istent: mindenható
erővel ruházza fel, apátiával vádolja, vagy tagadja létezését. Ez a három isten-definíció felváltva vagy párhuzamosan bukkan fel az életműben. A hit, a fohász, az Istentől való alázatos félelem és a néha feltörő kétségek olvashatók a következő versek egy-egy versszakában, sorában: Ima; Erdő, erdő; Itt; Székelyek; A negyvenedik év szonettje; Fredman
szonettjeiből; Egy csepp méz. Ennek az isten-megközelítésnek az egyik legjellemzőbb darabja a nyolcvanas évek elején született Döbling című hosszúvers hatodik szakasza, mely
bár nem fest pozitív istenképet, de nem lázad, csak viaskodik. Nincs istentagadás, nincs
vádaskodás vagy számonkérés, csak a nyugtalan ember fürkésző kérdései, a riasztó ismeretlentől való félelem keltette kétségek és a titokzatos túlvilág víziója.
Azt gondolhatnánk, hogy Baka istenének számos tulajdonságát megismerhetjük a versekből. Ám ha végigolvassuk azokat a műveket, melyekben az Isten vagy az Úr szó szerepel, azt tapasztaljuk, hogy nem kapcsolódnak hozzájuk jelzők. Egyetlen tulajdonság tűnik
fel újra és újra: a közöny. Baka így vall erről: „Számomra azoknak az irracionális erőknek
az összessége, melyek életünket és a történelmet irányítják. Isten ezért a végzetnek, a létezés irracionalitásának jelképe, olyan erőké, amelyekkel szemben az egyénnek – és
nemcsak az egyénnek – reménytelen szembeszállnia. A végzet, a természet közönye, az a
gonosz részvétlenség, amellyel születésünket és halálunkat fogadja – ezek ennek az Isten-képnek az összetevői. Nálam azért ilyen Isten, mert nem vagyok hívő. De ha hívő
lennék, akkor is ilyennek kellene elgondolnom, mert ebből a világból csak ilyen Isten létezésére lehet következtetni.”2 Ezek a gondolatok fogalmazódnak meg a Nyár. Délután;
Ősz van az űrben; Változatok egy kuruc-dalra; Gyóntató fehérség; Bolgárok, Dalok
harmincévesen; Szentpéterváron újra; Bábjáték című versekben. Ezekben az Isten közönye indítja a költőt megszólalásra. A sorok, mondatok indulatosak, értetlenség és felháborodás keveredik bennük. A legtöbbször felvetődő kérdés: milyen Teremtő, akit nem érint
meg az emberek szenvedése? Tulajdonképpen a deizmus alapvetése fogalmazódik meg,
miszerint Isten alkotta a világot, de utána sorsára hagyta teremtményeit. Ám úgy tűnik
Baka képtelen elfogadni ezt az állapotot. Az isteni közöny által kiváltott érzelmek váltakozva, hullámszerűen törnek elő a versekben. Ennek megfelelően fogalmazza meg az Úr
közönyét néha gúnyos kérdésként: „reszketve bámulom – az Isten / belehülyült hát közönyébe?” (Szerelmesvers), néha pedig esdeklő kérésként: „meglelsz-e engem Istenem / Fehér bot fénnyel Égi Vak” (Vörösmarty-töredék). De újra és újra előjön ez a megállapítás
vakság vagy némaság képében: „Csend van tán Isten elharapta nyelvét” (Döbling/I.);
„a hold mosatlan / ablaka mögé lép az Isten; /egykedvűen néz – túl homályos / üveg,
hogy lásson és segítsen.” (Nyár. Délután); „Isten messze volt vagy nem figyelt.” (Szentpéterváron újra). A Magdolna-zápor című 1975-ös kötetben megjelent Prédikátorénekben a sokat szenvedett igehirdetők álarcán keresztül fogalmazza meg Istenhez való
viszonyát. Ami a leginkább jellemzi ezt a kapcsolatot, a prédikátor-költő kegyelem-igénye
és az Úr közönye. Akár a bibliai apostolok, akár az ellenreformáció korabeli igehirdetők
hányattatott sorsát idézi a vers, a mögöttük lévő emberi sorsok képzete felerősíti a megfogalmazott isten-élményt. A szenvedésekkel teli életút nyomasztó súlya készteti a versben

2

„Akkor vagyok a legszemélyesebb, amikor álarcot veszek föl”. (Vecsernyés Imre beszélgetése
Baka Istvánnal.)

2010. december

75

megszólalót arra, hogy kegyelmet kérjen. És épp ez a válaszok nélküli, megpróbáltatásoktól terhes lét mondatja a vers beszélőjével, hogy Isten néma és közönyös.
A legkétségbeesettebb kitörések a De Profundus; Tűzbe vetett evangélium vagy a Most
című versekben jelennek meg. Ezek már istentagadó, istenkísértő gondolatokkal terhes
művek. A Mostban a beszélő eljut abba a mélységbe, ahol már Isten létét is tagadja. Sőt
nemcsak megtagadja a Mindenhatót, hanem a helyére a Sátánt helyezi. Az Istent az emberben lévő szeretettel állítja párhuzamba. Ez az analógia az első két sorban még nem
egyértelmű, de a vers végére („-nincsen Isten, /nincs bennem szeretet senki iránt”) már
kétségtelen a kapcsolat. Ezt ellenpontozza a Sátán és a gyűlölet párosítása: „csak a Sátán
van, aki gyűlöl engem”. És így, hogy Isten helyére a Sátán lép, az ő tulajdonsága lesz a közönyösség: „nincsen terve vélem – hagy szorongani, hagy élni, / zabálni, szeretkezni,
pénzt keresni, / hazudni”. Ezzel kimondja, a gyűlölet közönyösséget szül vagy másképp
megfogalmazva: azok iránt vagyunk közönyösek, akiket nem szeretünk.
A fent leírt hármasság (hit, kétség, tagadás) jól kirajzolódik a Könyörgés lányom életéért című vers utolsó strófájának első soraiban:
„Hogy az Isten lássa – égünk,
ha nincsen is, lássa – égünk,
hogyha vak is, lássa – égünk!”
E versrészletben három lehetséges elgondolás összefonódásából képződik meg Baka
istene. Az első a mindenható-isten, a második a megtagadott-isten és a harmadik a vakisten. A sorokhoz így hozzárendelhető a fent említett három vers. A Prédikátor-ének a közönyös isten, a Most a megtagadott-isten, míg a Döbling hatodik darabja a mindenhatóisten képét rajzolja meg.
Fontos mérföldkő a Tűzbe vetett evangélium, hisz itt Baka összefonja az istenkeresést
és az írást. Ez a gesztus több versben is megjelenik, például az Én itt vagyok vagy a Tájkép
fohásszal című művekben. A vers beszélője egy fájdalmas és hiábavaló(nak tűnő) kereséstől jut el a dacos tagadásig. Így beszél erről Baka: „Mint minden ember, tele vagyok szorongással. Én is vágyok egy transzcendens élményre, de még sohasem éltem át. Illetve
csak akkor, amikor ezt a nyelvet adta nekem. Azt, amit olvastam vagy írtam.” 3 Mintha a
beszélő saját, vagy mások írásai között, „mint papírhulladékkal teli réten / Ételt keresgélő
kutya” akarna Isten nyomára akadni. De a keresés hasztalan, s a vers egy paradoxonnal
zárul: „papír, papír – Isten nevét nem / írom reád többé soha.” A beszélő nem akarja,
hogy valaki az ő írásaiban találjon Istenre, így megfogadja, nem veti többé papírra a szent
nevet. Ám épp azáltal, hogy ezt leírja, megszegi saját ígéretét. E verssel hozható kapcsolatba a Tájkép fohásszal, melyben Isten az alkotó, a létrehozó, ő írja az embert és a sorsokat. E versben a költő maga is részese szeretne lenni a nagy műnek, Isten versének. Ám
nem éri be annyival, hogy csak egy betű, vagy egy írásjel legyen. Amire a költő vágyik, az a
versek egyik legmeghatározóbb, leglényegesebb eleme: a rím. Tehát feladatot, küldetést
vállalna Isten művében. Így az írás az istenkeresés és egyben az elismerés utáni vágy
szimbóluma lesz a versekben.

3

Nyelv által a világ (Balog József beszélgetése Baka Istvánnal)

76

tiszatáj

4. Beszélgetés Istennel: Már az előző fejezetben is szó volt Baka és az általa megalkotott isten viszonyáról. A Teremtőhöz való közeledése ellentétes, szélsőséges érzelmekre
épül. Hol az őszinte, vágyakozó gyermeki hit, hol az elhagyatottságba való beletörődés, hol
pedig a dacos tagadás jelenik meg műveiben. Ennek az összetett érzésnek a feltárásában,
megértésében segít, ha megvizsgáljuk, hogyan beszél a költő Istenhez. A szűnni nem akaró
keresés, a kérdések áradata, a miértek kutatása, és a válaszok nyomán fakadt keserűség és
dac kényszeríti a költőt, hogy az Urat megszólítsa. Ekkor válik személyessé az istenkeresés. Heves indulatok dominálnak minden Istenhez szóló megnyilatkozásban. A legerőteljesebb a harag és vádaskodás, melyek mindig egy-egy nehezebb életszakasz gyötrelmeinek
nyomán bukkannak fel.
A Baka által megalkotott istenkép és az isten-megszólítások kölcsönösen meghatározzák egymást. A mindenható Istentől általában kérdez vagy kér: „De hát miféle havasok
közt / őrölsz te engemet, Uram?” (Vázlat A vén cigányhoz); „Tépj fel hát engemet, Uram,
/ gyűlölt, varasodó sebet!” (Nyári éjszaka). Isten közönyének hatására a félelem és a düh
szakadnak fel a költőben: „oh Isten” (Vörösmarty-töredék). A Háborús téli éjszakán című
hosszúvers ötödik, hetedik és kilencedik darabjaiból az elkeseredett vádaskodás szólal
meg. Ezekben a beszélő megszólítja az Urat, és kérdőre vonja. A lázadás, olykor a pimaszság jellemzi a megszólalásokat. Hasonló gondolatok fogalmazódnak meg a Yorick visszatér című versben is. Ám Yorick kíméletlenül durva, közönséges. Eszköz, hogy Baka megfogalmazzon olyan gondolatokat is, melyek minden tiszteletet nélkülöznek, s az egész
transzcendens világgal és erőkkel való foglalkozást nevetségessé teszik. És érezzük, hogy
Baka nem határolja el magát a mondottaktól, sőt rejtve ugyan, de egyértelműen őt halljuk:
„De én Uram bakád én hol vagyok”. Ezt támasztja alá a következő vallomás is: „Akkor
vagyok a legszemélyesebb, mikor álarcot veszek föl.” 4 Így Yorick szavain keresztül megfogalmazódik minden kétség és minden indulat, nincs szépítgetés és eufemizálás.
Van, hogy az Istenhez intézett szavakban nem a kétségbeesés, a reménytelenség dominál, hanem a makacsság. E dac jól tetten érhető a Zsoltár és a Gecsemáné című versekben. A tagadás és hit kettős érzését hűen tükrözi a Zsoltár egy sora: „Tudod hogy nem
szeretlek Istenem”. A szeretet megtagadása után rögtön kontrasztként áll: Istenem. Nagybetűvel és egyes szám első személyű birtokos személyjellel. Egyfajta gyermeki érzület jelenik itt meg. Jelen van a megbántottság, mégis egy elszakíthatatlan kötelék tartja egyben
a kapcsolatot. A vers első négy strófáját a bocsánatkérés, bűnvallás, bűnbánás hatja át, ám
az ötödikben kérést fogalmaz meg a költő. Kétszer is elhangzik: „hagyj élni”. A vers beszélője nem nyugszik bele az isteni rendelésbe, határozottan közli kérését. Nem a haláltól
való félelem, hanem az élni akarás szavai ezek. Hasonló szerkezetű a Gecsemáné is, ahol
a krisztusi póz még jobban felerősíti az engedetlen, öntörvényű magatartást. A jézusi szelídség és alázat áll ellentétben a költő akaratosságával. Baka meg akar szabadulni az Isten
által kiszabott sorstól, saját kezébe akarja venni az irányítást. A betegség és a halál közelsége táplálja a költő türelmetlen akaratosságát.
Baka verseiből hiányzik az isten-tapasztalás. Csak hit van és kételkedés, de nincs a keresésre válasz, a kérdésekre felelet. Ez a hiány érződik az Én itt vagyok című versben. Az
Isten utáni vágyakozás, a kétségbeesett várakozás és a dac egyszerre szólal meg e műben.
4

„Akkor vagyok a legszemélyesebb, amikor álarcot veszek föl”. (Vecsernyés Imre beszélgetése
Baka Istvánnal.)

2010. december

77

Oly erőteljes indulatok szabadulnak el, hogy szinte istenkísértő, amit olvasunk. E versen is
végighullámzik a tagadás, kétség és hit hármasa. Az első strófában kérdőre vonja az urat:
„hol vagy te Uram / S hol voltál amikor kerestelek”. S a válasznélküliség oda vezet, hogy
megkérdőjeleződik, hogy az emberek életútját nem Isten, hanem saját maguk jelölik ki.
A negyedik versszakban a teljes kiábrándultság hatására gúnyosan mondja Istenről: „Sorvégre rímnek jól jöhetsz ugyan”. Itt ismét megjelenik az írás és a túlvilág kapcsolata. S a vádak hatására a tagadás, a végső megsemmisítés vágya hangzik el: „S ha megtagadlak azzal adnék létet / Neked hát nem tagadlak s végre véged”.
5. A világmindenség rendje – Isten és Sátán játszmái: A Baka-életműben csak néhány verset találunk, mely kizárólag a világmindenség működésével, s benne az ember helyével, szerepével foglalkozik. Ám ahány vers, szinte annyi új elgondolás születik meg a világról. A Van Gogh börtönudvarán egy olyan rendet ír le, melyben nincs szerepe a jónak
és a rossznak. S bár Istent a Föld teremtőjének vallja, tagadja a menny és pokol létezését:
„Tudják: nincs fent, se lent, csupán a kör.
Sem a pokol tüze, sem a mennyek fénye,
Csak ez van, ez a zárt udvar, melyet
Még Isten mért ki körzője hegyével,
S ő szabta meg a büntetésedet.”
Ezáltal mintha megfosztaná az emberiséget a jóra való törekvés és a gonosz ellen való
küzdelem céljaitól.
Komoly filozófiai kérdéseket feszeget a költő az Éjszaka illetve az Égi zsebóra című
versben. Ezekben nem csak Isten létezéséről, hanem a világ rendjéről, s benne az emberek
sorsáról, valamint a halál utáni állapotról gondolkodik a költő. E két mű két különböző
szemléletet képvisel. Míg az Éjszaka pesszimista hangvételű, kétséggel, gúnnyal és iróniával teli, addig az Égi zsebóra egy logikus világrendet ír le, ahol minden pontosan a megfelelő időben létezik a megfelelő helyen – erre utal az óra-világmindenség allegória. Az Éjszakában elhangzó gondolatok nyomán jogosan vetődik fel a kérdés: van-e értelme az
imáknak, hisz senki nem tudhatja, mi vár ránk a halál után. A vers azonban nem ad választ, csak a kérdést teszi fel, hagyja, hogy ez a néhány sor az olvasót késztesse feleletadásra. Az Égi zsebórában a múlt, a jelen és a jövő, mint az ember életében folyton jelenlévő
tényezők is megjelennek. Itt is felbukkannak a kétségek, az Isten közönye, sőt a záró sorok
jelentéktelen játékszerként aposztrofálják a Földet. Mindkét vers az ember perspektívájából szemléli a világot.
Megdöbbentő, naturális képekkel rajzol Baka Örökség című versében egy Isten nélküli
világot. E sorokból hiányzik a kétség, a kereső tapogatózás, a vágy a világ működésének
megismerésére. A súlyos kijelentések az emberiséget okolják Isten haláláért. Az emberek
elpusztították teremtőjüket. A sorok felidézik a nietzschei mondatot: az Isten halott. Baka
az evés, habzsolás, zabálás képeit használja az emberi önzőségre, mohóságra, harácsolásra, telhetetlenségre. E magatartás tragikus következményeit vetíti előre a vers utolsó sora.
A lassú, de biztos halált jósolja az emberiségnek. Az Örökséggel vonható párhuzamba
a Változatok egy gyerekversre. Itt is megjelenik az evés, a felfalás motívuma, ám itt a macska-isten eszi meg a csillag-egereket, akik az emberek metaforái. E két vers két különböző

78

tiszatáj

nézetet képvisel. Míg az Örökségben az ember bizonyul hatalmasabbnak, aki képes saját
teremtőjét megsemmisíteni, addig a másik versben Isten veszi át a kegyetlen pusztító szerepét.
A fent említett versek egy-egy lehetséges világképet vázolnak. Ám nem ezek a meghatározó nézetek. Baka a világmindenség működését alapvetően a jó és a rossz harcaként értelmezi. Feltételezi Isten és a Sátán létezését, és a világ történéseit e két erő összeütközéseinek következményeként látja. Ám ez a harc nem heroikus küzdelem, hanem játék. Játék a szó legszorosabb értelmében. Olyan cselekvés, melyet a két fél egyenlő esélyekkel, de
a szerencsében is bízva, saját szórakoztatására űz. Ez a játék-motívum és a hozzá tartozó
kellékek több versben is megjelennek: „csillagzsetonok / gyűlnek az Isten asztalára”
(Trauermarsch); „minthogyha fakupában /kockát rázna unatkozó /börtönőröm, a Sátán.” (Sátán és isten foglya); vagy ezt olvashatjuk a Tél Alsósztregován című versben:
„Sakktábla-padlón asztal és székek –
Bevégezetlen játszma figurái;
Ma már az Úr és Lucifer se játszik,Feldöntöttek világosat sötétet.”
De ezek az égi játszmák csak az Istennek és a Sátánnak jelentéktelenek, hisz valójában
a tét az emberiség. A nyertes és vesztes csatáknak megfelelően alakul a történelem. Így
ami a mennyben csak unaloműző időtöltés, annak következményei nyomasztóan nehezednek az emberekre. Így olvashatjuk a Február című versben: „Isten röhög, Sátán mulat” vagy „előttünk csak Isten és a Sátán /megunt bohóctréfái zajlanak” (Circus maximus).
Ennek a Baka által elgondolt, manicheizmushoz közeli világképnek a két legjellemzőbb verse a Körvadászat és a Sátán és isten foglya. A Körvadászatban módosul a dualisztikus felfogás, hisz a világot és az emberi sorsokat az őket mozgató jó és rossz harcán
kívül egy harmadik erő is befolyásolja. A küzdelem végkimenetelét a szerencse dönti el.
Úgy tűnik, hogy ez az erő rajtuk kívül áll. Az élőlények, így az ember élete is ezektől a nyert,
illetve vesztett játszmáktól függ.
„Nyírfa s tükörképe a tóban: kártyalap.
Isten és Sátán kártyáznak az őszi
táj asztalán – Isten veszít s fizet
lerogyó szarvast, felbukó nyulat.”
Nagyon fontos momentuma a versnek, hogy a Sátán és Isten egy asztalnál, egyenrangú
félként kártyáznak. De míg az Ördög valóban a rosszat képviseli, addig az Úr jelenléte
nem ellensúlyozza, csak semlegesíti a rosszat. Hisz a Sátán diadala esetén a halál, míg Isten győzelme esetén csak az életben maradás a jutalom, nem pedig egy új élet születése.
Így megdőlni látszik Isten mindenhatósága. Az Úr és az Ördög játéka felidézi Jób történetét. A Sátán Istennel polemizálva azt a lehetőséget kapja, hogy többször is megkísértse, és
ezzel próbára tegye a férfit. A gonosznak nincs független hatalma, Istentől kap fölhatalmazást a próbák végrehajtására. Ezzel ellentétben a Körvadászatban elmosódik a jó és
rossz antagonizmusa.

2010. december

79

A Sátán és isten foglya című versében a költő már szubjektív léthelyzetből szemléli
a világ két ellentétes erejének küzdelmét. A legerőteljesebb érzés a kiszolgáltatottság. Az
ember tehetetlenül, rabként hányódik, nincs befolyása még a saját életére sem. Létezése
és sorsának alakulása Istentől és a Sátántól függ. Megrázó megállapítás: „lenn förtelem,
fennen közöny”. Hiányzik a jóság és vele együtt a boldogság reménye. A vers egyetlen menekülési lehetőséget kínál: „szabad álmomból ébredek”. Ez az egyetlen hely, az álomvilág,
ahol létezik az öröm, és ahol az ember saját sorsát irányíthatja.
6. Szintézis: Baka verseiben szétszórva találkozunk az Istennel kapcsolatos gondolatokkal és a világrend meghatározásának kísérletével. Ezekből az elszórt töredékekből nehéz,
sőt szinte lehetetlen összerakni teljes egészében Baka istenét. Ezeknek az isten-darabkáknak a gyűjtőhelye lehet az 1984-ben íródott Vasárnap délután című próza. Ez a hat fejezetből álló, pár oldalnyi történet mintegy összegzi, koncentrálja, de egyben ki is egészíti a
versekben megszülető istent. E műben létrejön a várva várt találkozás, az oly nagyon áhított isten-élmény, hisz a főszereplő kisfiú személyesen beszélgethet a Jóistennel.
Vegyük tehát sorra a dolgozat elején emlegetett alappilléreket! Ezt olvassuk a második
fejezetben: „Az öregember maga mellé tette zsíros kalapját, és a fejét hátradöntve, csukott szemmel élvezte a napsütést. Ritkás hosszú fürtjei, bozontos ősz szakálla megmegrezzentek nehézkes, sípoló lélegzetétől; időnként elégedetten kuncogott, mintha valami jól sikerült csínyt követett volna el. […] Az öreg – nyomorúságos kinézése ellenére –
egy önmagával és a világgal teljes mértékben elégedett ember benyomását keltette,
ahogy mindenről megfeledkezve átadta magát a sütkérezésnek, s bár minden kilégzésnél
takonykígyó csusszant ki az orrlyukából, annyi fáradságot sem vett, hogy az orrát kifújja.” Ez az öreg koldus az Isten. Baka olyan emberalakot választ, melyben megjelennek
mindazok a vonások, melyek előtűnnek a versekben olvasható istenkép-morzsákból. A koldus olyan valaki, akire már nincsenek hatással a világ dolgai, nem irányítják azok az elvárások, konvenciók, mint a többi embert; az emberek által megvetett, kitaszított, társadalmon kívüli személy. Tehát ilyen értelemben egy független identitás. És épp ez az emberi
létforma az, ami már magában hordozza a versekben oly sokszor emlegetett közönyt. Mert
ez a koldus-lét magyarázata az apátiának: hisz miért törődne egy nincstelen az emberekkel, ha azok megvetik, semmibe veszik, elkerülik, kigúnyolják. Ezzel Baka az Isten közönyét az emberek érdektelenségével indokolja. Sőt az utolsó részben kiderül, hogy Isten
nem is közönyös, csak a kisfiú nem vette észre, mikor közelkerült az Úrhoz.
A harmadik mérföldkő a kisfiú viszony az Istenhez. Párbeszédük során fellelhetők
azok az érzelmi, gondolati stációk, amelyek a versekben is felbukkannak. A kisfiú a koldus-istennel való beszélgetés során átéli a közöny, a hit és a tagadás érzéseit. S annak ellenére, hogy a fiú még gyermek, megjelennek benne a felnőttekre jellemző kétségek. Belőle már hiányzik az őszinte, feltétel nélküli hit. Így Baka görbe tükröt mutat az embereknek, s a verseiben megszólaló istenkeresőknek, mert mit ér az Isten közelsége, ha az emberek nem hisznek igazán benne, vagy nem képesek felismerni az égi jelenlétet. Mikor az
Isten megszólít, akkor éberednek fel a kétségek, ahelyett, hogy a várva várt párbeszéd létrejöhetne.
S végül Isten választ ad arra, hogyan működik a világmindenség. Az Úr és a Sátán
sakkjátszmában döntenek a világban létező dolgok és élőlények sorsáról: „itt minden lé-

80

tiszatáj

pésnek tétje van: van, amelyiken háborúk múlnak, és van, amelyiken csak egy verébfióka halála”. Amit az ember tragédiaként él meg, az az égi játékosoknak egyenrangú egy
madár életével.
Itt a főszereplő megkapja azt a figyelmet, amire a Baka-versek beszélői vágynak. S kérés nélkül is választ kap – és választ kapunk – azokra a kérdésekre, melyekre a versekben
nem volt felelet. Isten szenvedések iránti közönyének oka, hogy az emberek nem kiváltságos lények számára, így egy-egy vesztett játszma következményeként sem tehet kivételt
velük. De sorsukat számon tartja, és ahol tud, pozitívan avatkozik a világ dolgaiba.

FELHASZNÁLT IRODALOM
„Akkor vagyok a legszemélyesebb, amikor álarcot veszek föl”. (Vecsernyés Imre beszélgetése Baka
Istvánnal.) In: Búcsú barátaimtól – Baka István emlékezete. Nap Kiadó, Bp., 2000.
Árpás Károly–Varga Magdolna: Kettős tükörben – Cikkek, tanulmányok, verselemzések Baka István
életművéről. Illyés Gyula Megyei Könyvtár, Szekszárd, 1998.
Baka István művei: Publicisztikák, beszélgetések. Tiszatáj Alapítvány, Szeged, 2006.
Bombitz Attila: Torzított tükörkép. Baka István prózájáról. In: „Égtájak célkeresztjén” – Tanulmányok Baka István műveiről. Tiszatáj Alapítvány, Szeged, 2006.
Faragó Kornélia: „A perspektíva végén”. Baka István prózaírásáról. In: „Égtájak célkeresztjén” – Tanulmányok Baka István műveiről. Tiszatáj Alapítvány, Szeged, 2006.
Farkas László: Halálfélelem, életszeretet (Baka István: Farkasok órája). Kortárs, 1994/5. (98–101.)
Fried István: Árnyak közt múlandó árny –Tanulmányok Baka István lírájáról. Tiszatáj Alapítvány,
Szeged, 1999.
G. Kiss Valéria: „Lenn förtelem, fennen közöny” Baka István: Égtájak célkeresztjén. Alföld, 1991/7.
(71–74.)
Lator László – Varga Lajos Márton: Passió labirintusban (Baka István: Égtájak célkeresztjén). Jelenkor, 1991/6. (571–574.)
Lator László: Első személyben (Baka István: Farkasok órája). Mozgó Világ, 1995/5. (105–110.)
Lengyel Balázs: Baka István: Döbling. In: Búcsú barátaimtól – Baka István emlékezete. Nap Kiadó,
Bp., 2000.
Lengyel András: „Az apokalipszis realizmusa”. In: Búcsú barátaimtól – Baka István emlékezete. Nap
Kiadó, Bp., 2000.
Most, hogy az Istenről beszélünk (Benyik György beszélgetése Baka Istvánnal). In: Búcsú barátaimtól – Baka István emlékezete. Nap Kiadó, Bp., 2000.
N. Horváth Béla: Baka István: Döbling. In: Búcsú barátaimtól – Baka István emlékezete. Nap Kiadó,
Bp., 2000.
Nagy Gábor: „…legyek versedben asszonánc” – Baka István költészete. Kossuth Egyetemi Kiadó,
Debrecen, 2001.
Nyelv által a világ (Balog József beszélgetése Baka Istvánnal). In: Búcsú barátaimtól – Baka István
emlékezete. Nap Kiadó, Bp., 2000.
Rába György: Sátán és Isten foglya (Baka István: Tájkép fohásszal) Holmi, 1997/2. (284–289.)
Szigeti Lajos Sándor: „Tűzbe vetett evangélium” In: Búcsú barátaimtól – Baka István emlékezete.
Nap Kiadó, Bp., 2000.
Szilágyi Márton: Baka István jelenései. In: Búcsú barátaimtól – Baka István emlékezete. Nap Kiadó,
Bp., 2000.
Valastyán Tamás: Apokrif alázattal és vakmerőséggel. A halál reprezentációi Baka István verseiben. In: „Égtájak célkeresztjén” – Tanulmányok Baka István műveiről. Tiszatáj Alapítvány, Szeged, 2006.

2010. december

81

Varsányi Anna: Baka István Farkasok órája. Tiszatáj, 1991/9. (73–82.)
http://www.delmagyar.hu/baka_istvan/
http://www.bibl.u-szeged.hu/exhib/baka/

S ZÖVEGEK , VERSEK
Baka István művei: Versek. Tiszatáj Alapítvány, Szeged, 2003
Baka István művei: Próza, dráma. Tiszatáj Alapítvány, Szeged, 2005

Kritika

Egzisztencia-tapasztalatok
T ANDORI DEZSŐ CSODAKEDD , RÉMSZERDA CÍMŰ KÖNYVÉRŐL


Tandori Dezső hosszú, s ha megítélhetem, mély esszét írt
Világok határán című, a Kalligramnál megjelent könyvemről. Ezt a tényt azért szögezem le a mostani írás kezdetén, mert Tandori-olvasatom kapcsán egyetlen pillanatig
sem akarom leplezni személyes érintettségemet, leginkább
azonban azért, mert Tandori Dezső legújabb könyvét csakis
az említett írás felől tudom olvasni. Annyit azonban mindenképpen meg kell jegyeznem, hogy ebben az olvasatban
Tandorinak nem a könyvemmel kapcsolatos tételei vezetnek, hanem írásának azok a megjegyzései, amelyek önmaga világához is teret nyitnak, ugyanakkor egyetlen pillanatra sem tagadom, mert nem is tagadhatom, hogy könyvemnek a Tandori-világ felől kinyíló olvasata számomra élményt adó, gazdagító hatású volt.
Tiszatáj Könyvek
De nézzük annak az írásnak a Tandorira visszautaló
Szeged, 2010
356 oldal, 2950 Ft
mozzanatait. Elsőként az ikerkönyv kifejezés említése kapcsán találkozunk a szerző közbevetett megjegyzésével:
„Ikerköny, ez az alcíme az ’albumnak’. De itt e sorok írója is ikrezik erősen. Olvasóm, nem
mentegetőzés, de igen hamar el akarom mondani: rólam is lesz szó a végén. Vagy közbevetegetve is már”, s ezen a ponton önnön világhagyott-állapotáról iktat be a szövegbe egy
betétet, melyet így összegez: „Van hát kapcsolódásom”. A következő tétellel visszautal Lakatlan Sziget című könyvemre, mondván: „Régebbi Füzi-könyvekből a sziget-motívumot
is elővettem, s ahogy magam ezt a ’Mindenki sziget!’ változatra váltottam (az angol költő
nyomán), ahol is egy adott keretben minden szigetegység határvonallal különül el rögtön
a másikától, de ez hangsúlyos, hogy rögtön! Tehát mégse sziget senki?” Nem alkalmazok
törést, folytatom a szöveg idézését: „Aztán a határ. Mit mond Wittgenstein? Nem idézem a
Traktátus pontos tételszámát, megnézni! Idéztem eleget: szubjektumunk nem a világ,
csak a világ határa. Mint a falu, város, megye stb. táblája jelzi az orszá gúton, áthúzva
a helynév, kifelé menet, de jövet nincs áthúzva. Ennyit a határokról.” Megyek tovább, a játék következik, „Ó, hányszor ’sajnáltak le engem’ egyrészt a házi bajnokság ’mániája’ miatt, s hogy medvék, madarak stb. a klubok, én már 3-szor 20 klubnál tartok…”, hosszú
összefoglalást olvashatunk Tandori mindenki által ismert játékszenvedélyéről, aztán a realitás és elvontság kapcsolódásának kommentálása következik, egészen az összefoglalásig:
„Érezgetem megalapozva lassan kialakult kölcsönösségeinket Füzivel”.
Hátha valaki szükségesnek találja, ezért ismét leszögezem, azt, amit idéztem, Tandori
világának bemutatása szándékával idéztem. (Máskor, máshogy magamnak is, miért ne, de

2010. december

83

az most nem ide tartozik.) A kölcsönösségeink átnövesztését önmaga világának irányába
a magam idézési szándékával egybehangzóan meg is teremti: „Cinikusnak veszik, ha azt
mondom: ha nem fenyegetettetéseimről beszélek, unalmas nekem az érintkezés, mert
mindig ugyanarról beszélünk: nem az én egzisztencia-létezésemről”. S ha már az átmenetről, az írástól a könyvhöz vezető átmenetről beszélek, akkor még két újabb idézet, az egyik
az írásból, a másik a könyvből. Az írásból: „Mi az egzisztencialista? Ugyanúgy van, hangzik válaszom, mint mások, csak ezt folyton még mondja is.” S a könyvből: „Mi az egzisztencializmus? Ezt kérdeztem tanárnőmtől, Nemes Nagytól, mint diák, jaj, fiacskám, ezt felelte, ezt roncsok és daliák egyképp kérdezik s a válasz… jó, ha megtudod, nekem szintén
mondd el, érdekelne, szívem, fiam, gyermekem.” Szép, mondanám az idézettekre, az első
szellemességére, Tandorinál a vibrálás egyébként is gondolat-villanásokkal jár együtt, s a
Nemes Nagy Ágnes-történet mély őszinteségére, nem beszélve kapcsolódásukról, de régóta tudjuk, én legalábbis azóta, hogy Panek Zoltán e tárgyban mérvadó A földig már lépésben című regényét olvastam, hogy az élet nem két mondat szintjén…
Tandori egyébként sem definiálja azt, amit ír, az áradással fordulna szembe, ha így
tenne (hadd jegyezzem meg, mielőtt végleg kilépnék ebből az írásból, igaz, nem fogom
megtenni, én sem valamit írtam, amikor a könyvemet írtam, csak írtam azt, amit éppen
írnom kellett), ezért nagyon vigyáznunk kell, ha immáron a mostani kötetnyi prózáját jellemezni akarjuk. A támpontok a már idézettekből is adottak: az egzisztencia-lét, az állandó vibrálás a konkrét és az általános között, a sziget-létbe való visszahúzódás és az abból
való kitörés, az állandó határokon való járás, műfajként a kötet szerkesztője, Tóth Ákos által megnevezett evidencia-történet, s a Tandori-próza szabad áradása. A megtervezetten
szabad áradás. Az áttekinthetetlenül gazdag életműben ugyanis ott rejlik a megtervezettség, ahogy ebben a kötetben is. Hosszú évek alatt formálódott (még mindig az írásban
benne lévőként mondom, szerkesztőként magam is találkoztam jó néhány darabjával),
s miközben kötetek sora formálódott, közben ez is. A már említett áradás. Az írások folyamot alkotnak, miközben önálló darabként is léteznek. A mostani kötet megkülönböztető jegye, még akkor is, ha a könyv meghatározására, akárhova való besorolására, polcra,
rekeszbe való elhelyezésére nem törekedhetek, a sors minden korábbinál gyakoribb említése. Elsőként a rémszerdára utalok, aztán magára a sorsra. „Sorsunk-e a sors… – kérdezi,
s kommentálja is a kérdést, Tandori gondolkodástörténeti helyét ez a kommentár mutatja
a legpontosabban –, mely, mint tudjuk, össze van torlódva… bizony, messze került a József Attila-féle helyzetiség a Petőfi-félétől (sors ott tért nyitna, kérik), holott a hitelesség
közel azonos. Hanem hát ez nagyon érdekes dolog, és a sorsnak különös tulajdonsága. Ha
túl komolyan vesszük, hogy sors, mintha babonaságba esnénk. Meg vagyunk átkozva… na,
ugye, bejött, ez lett… ha meg nem vesszük, miért vesszük fel a fogalmát egyáltalán.” Maradva Panek Zoltán megállapításánál, hogy az élet és a mű kérdései nem két mondat szintjén kapcsolódnak egymáshoz, meg kell állapítanunk, hogy a sors kifejezés a korábbiaknál
jóval gyakrabban tűnik fel ebben a kötetben. A(z írói) „sors” című írásában a sors különböző, személyességhez kötődő értelmezéseit adja, a rákövetkező írásban pedig ezt a gondolatmenetet így összegzi: „Eljutottunk tehát odáig, hogy a radikalizmus NO egyenlő a sors
felismerésével, amihez hozzá kell tennem, hogy tessék mindig magyarul beszélni, itt a ’nem’
helyett az én kedves NO-m félreérthetővé teszi. Hagyom. Tömören: ’radikálisra’ ma nem
lehet számítani. Vicinálisra csak (helyi érdekű, mint vasút)…”

84

tiszatáj

Ha könnyű definíciókra szánnánk el magunkat, akkor Tandori kérdésfeltevései kapcsán egzisztencializmust ugyanúgy emlegethetnénk, mint moralizmust. Válaszaiban azonban minden behatároltságból kisiklik, csak egy példát idézek erre. „Hogyan éljünk? Az
alapkérdés – mondja, s azonnal következik az önmagára vonatkoztatott válasz –: Az iméntiek kicsit sivárak ehhez képest. (Totyit leszámítva.) Természetesen jó, ha az undercover
haver nem hagy a sok tonnás tűzoltóautó alá lépni, mint ez egy éve így akkor megúszódott. Nyilvánvaló, hogy az eszményi (iparműv. tökélyre? megcsinált) szerkezeti tisztaságú
könyvedet is nehéz kiadnod. Rosszak a tapasztalataid. Nem illik a szerkezetbe. Ezt is
hagyd. Az alapkérdés a ’hogyan élj’. Lassan hízni kezdtél. Esztétád fő-fő igazsága veled
kapcsolatosan: hol meghízik, hol lefogy”. Aztán bekezdésekkel később újra: „A hogyan éljek? kérdéséhez: Kafka. Aki hazaér, aztán szobájában egyszerre kihal az iménti világ-közielevenség, ahogy mindenhez, ismétlem, köze volt, ld. a kis írást nála. Pedig még a vendéglőzene is beszűrődik. Életem valamikor-régbe ment át.”
Láthatjuk, nincs semmi moralitás, nincs életrecept, nem mondja meg, hogyan kellene
élnem, ahogy önmagának sem mondja meg, hogy hogyan kellene élnie, mert nem tudja,
nem is akarja tudni, hogy hogyan kellene élnie. Amit ír, s ahogyan írja azt, amit ír, azzal
mégis kitölt, rákérdeztet mindarra, amire rá tudok kérdezni. (Mert Tandori önmagára is
rákérdez. Egyetlen példa, újra: „Örülök, hogy – annak ellenére, hogy nem egészen azon
múlt! Alkatomon is múlt, azon, hogy ’melyik lóra tettem’ – megírtam ezt; nekem nem kellett ehhez semmilyen újabb évszám. Egyrészt megvagyok ma is egész elviselhetően (majd
kevesebb karajt eszünk, az is drágul, a sör elhagyásával rengeteget spóroltunk, kutyánk se
berni pásztor vagy doberman, ld. hús), szép csöndesem nyomorodom el, de talán kibírom.
Minden év nekem dolgozik, múlva. Ki ne szúrj velem, sors haver.”)
Az írások szövetét megmutatni akaró idézetek talán jelzik a Tandori-próza(?)-esszé
(?)-„szépírás se” (TD) hangsúlyváltozásait, de nem az egésznek a megváltozását. A Tandori-világ a kor, az irodalom, filozófia, művészetek, stb. iránti hihetetlen érzékenységből
és a jelzett érzékenység „kisüléseiből” építkezik. Ha a mostani kötet írásainak szövetét
egészében akarnám érzékeltetni, akkor többek között utalnom kellene a számos hihetetlen
érzékenységről tanúskodó irodalmi megállapításra is. Ezek közül most csak párat idézek.
Az egyik: „Kell valamit kezdenem e mű-és-világ témával is. Ah, Ottlikkal megismerkedhetvén Nemes Nagy Ágneséknál 1956–57-ben, a nagy témák egyike az volt, honnan tudja
’hőseiről’, a cselekményről a regényíró azt, amit tud, s amit ekképp megír?” A másodi k,
a Század-szépírásban olvasom-olvastam, valamikor még kéziratban is: „Az én írásom
nem készült volna el, ha bármi mód hatni akarnék vele. Ahogy Mészölytől tanultam, lelki
higiénia.” A harmadik, ez is kéziratból él az emlékezetemben: „Ő, Karinthy Frigyes kezdte
a legmegdöbbentőbben feldolgozni a századot, a huszadikat. Olvassuk el verseit! Kosztolányi lett mára mégis az evidens nagyság, az a Kosztolányi, aki esetleg a szív-értelemelitség kommerszének is nevezhető. (Borzalmat mondtam, mert Márai etc.?)”. Azzal a tudattal idéztem ezt, azt hiszem egyetértően, hogy a huszadik század egyik legfontosabb magyar szöveg-együttesének Márai Naplóit gondolom.
Mindezek mögött, az idézett és nem idézett vélemények, állásfoglalások mögött ott rejlik Tandori Dezső alighanem kikezdhetetlen kortapasztalata. Akkor, amikor hosszan gondolkodunk, s még többet írunk arról, hogy milyen változások zajlottak le akár a mi életünkben, a bennem ugyancsak kézirat-élményként élő sorokat szoktam idézni, úgy értve

2010. december

85

azokat, ahogy Tandori Dezső is, nem rövidre zárva, csak a politikára vetítve: „Nem a rakodópart alsó kövén ültem tehát, hanem a buszmegállóban álltam. És beugrott ez. Az
ántivilágban volt alku, s annak jegyében az emberek tömegei megalkudtak. Ma nincs alku,
eleve meg kell alkudni, (pl. ezzel). Nem hazánkra értem ezt, nem az egymást váltó kormányzatok rendjére, hanem a világnak az ő rendjére, sajnos, mese nincs.”
Ha Tandori Dezső egzisztencialista léttapasztalatára gondolok, akkor legtöbbször
ezekre a mondatokra gondolok.

Füzi László

86

tiszatáj

Lehet, hogy neked jó ez az arc...
G ARACZI L ÁSZLÓ : ARC ÉS HÁTRAARC (EGY LEMUR VALLOMÁSAI )


„Ezt a könyvet ezért is írtam, hogy többet erről ne kelljen
rosszul, maszatosan, félreérthetően beszélnem – mondta el
egy vele készített interjúban frissen megjelent kötetéről, az
Arc és hátraarcról írója, Garaczi László1. Ez nagyon tisztességes és méltányolható alkotói álláspont. Ilyesmiért érdemes írni.
Képtelenségnek tűnik, hogy Ottlik Géza Iskola a határon című regénye ne kerüljön terítékre egy olyan, most
megjelent regény esetében, ami a katonaságról és a katonai
szolgálatról szól. Az Ottlik-regény megkerülhetetlen irodalmi hagyomány, és ezt furcsa módon az a tény is jelzi,
hogy az elmúlt öt évtizedben (vagyis az Iskola a határon
1959-es megjelenése óta) a magyar prózában senki nem
tette központi témává a katonáskodás élménykörét. Más
mellett ez is jelzi, milyen nyomasztó súlyú regénnyé vált
Magvető Kiadó
idehaza az Iskola a határon. A világirodalmi párhuzamok
Budapest, 2010
(és ezekből sincs sok) – Svejk, Törless iskolaévei, a 22-es
173 oldal, 2490 Ft
csapdája, vagy éppen a friss Nobel-díjas Mario Vargas
Llosa korai regénye, A város és a kutyák – az Arc és hátraarc keletkezéstörténete szempontjából kisebb jelentőséggel bírnak. Legalábbis ahhoz képest, ami a kőszegi katonai alreáliskolában 1923-ban elkezdődött. A Kádár-korszakra eső
kötelező sorkatonai szolgálat hiába a rendszerváltás előtti férfinemzedékek közös élményanyaga – így tálcán kínálta magát –, ennek összetett irodalmi formába öntésére 2010-ig
kellett várni. (Az Ismeretlen katona című tematikus antológiát2 is ideszámítva.)
Garaczi László legfikciósabb prózájának nevezi a friss regényét, amit még akkor is némi fenntartással kell kezelnünk, ha nem esünk az irodalomértelmezés olyan gyermeteg
hibájába, ami az elbeszélő és az író egymással való megfeleltetéséből következne. Egy énregényből (Ich-Roman) még nem következik semmi, így az önéletrajzi párhuzam sem.
Még abból sem feltétlenül, hogy a regény központi figurájának, Csontnak az íróvá válásaként is értelmezhető a mű, amely érdekes váltással keveri az egyes szám első és az egyes
szám harmadik személyű elbeszélést. Ugyanakkor olvasóként-értelmezőként nehéz elvonatkoztatni attól a ténytől, hogy Garaczi nevelődési és fejlődésregényének középpontjában
1
2

Litera 2010. május 12. Nehéz a dolga a katonának (Apró Annamária interjúja Garaczi Lászlóval)
Ismeretlen katona (Írók katonatörténetei) Szoba Kiadó, Miskolc 2007, Szerkesztette Kukorelly
Endre

2010. december

87

egy kezdő író áll, szemben a már említett Ottlik-regénnyel, amelynek – nem kizárólagos –
elbeszélője, B. B. utóbb festő lesz. A tizenkilenc éves „aknavető, ütegkezelő honvéd elvtársról” már a hatodik oldalon megtudjuk, mire használja (praktikusan) a katonaságot:
„Viszont jó terep volt a szavak gyűjtésére, régi szenvedélyem folyamatosan kielégült.” (6.)
Ám hogy valamiképpen az életrajzi vonatkozások nem hiányoznak a regényből, az nem
csupán abból tapogatható le, hogy érzékeny, bensőséges, finom megfigyelések sokaságát
felvonultató a megidézett világ, aminek szociológiai, kulturális és szubkulturális anyaga az
1970–80-as évek sorkatonai szolgálatának jelenségegyütteséhez köthető. Egy író esetében
a beleérző képesség és az anyaggyűjtés pótolhatja a személyes érintettség (megéltség) hiányát, de egy, a regényidőre tett, látszólag ártatlan mondat némileg más megvilágításba helyezi ezt a kérdést. „Azon a tavaszon sokat esett az eső, és megnyílt a Skála Nagyáruház
Budán” (157.) – olvasható a regény vége felé Csont elbeszélésében, aki már odahaza, Budapesten, betegszabadsága alatt várja a leszerelését kimondó orvosi határozatot. Vegyük
komolyan a leírtakat, és rögtön rájöhetünk, hogy az említett áruház megnyitása 1976 tavaszára esett3 (pontosan: április 3-ára), ami figyelembe véve Garaczi László születési idejét
(1956. július 17.) szinte pontosan kiadja a szerző sorkatonai szolgálatának idejét, ami ezek
szerint 1975–76-ra esett. (Alaposabb elemzéssel még az a meteorológiai állítás is igazolható volna, hogy 1976 tavasza esős volt, de ettől eltekintenénk.) A regényt visszafelé olvasva
újabb adalékokat találunk, amelyek erősítik a regény önéletrajzi jellegét. A bevonulás előtti nyárról a kötet első harmadában egyebek mellett ez olvasható: „Néhány hét van szeptemberig, nem érdemes tervezni, nincs tétje a napoknak, lebegek ebben a fölösleges, átmeneti időben. Súlytalanság, szabadesés. Véget ér a július, tizenkilencedik születésnapomra
kapok Kamillától egy fából készült kis figurát, meg egy üveg bort.” (22.) Az idézet visszafogott líraisága is figyelemre méltó, de a megkezdett gondolatmenet szempontjából ennél
fontosabb, hogy a kötet írójának éppen úgy júliusra esik születésnapja, mint a regény elbeszélőjének. Ha ezeket az egyezéseket még mindig a véletlenek számlájára írnánk (aligha
tehetjük meg), akkor a regény egyfelől ismét az életrajzi tények, másfelől – a szándéka
szerint – a fikció világához tartozó szövegrészek furcsa egybeeséséről árulkodik. Garaczi
László írói honlapjáról tudható4, hogy katonai szolgálatát a Kalocsai Forradalmi Ezrednél
(82-es aknavető század) töltötte. Ha ezzel a ténnyel összeolvassuk a regény idevágó szövegrészét, akkor nyomban kiviláglik: az Arc és hátraarc legfontosabb regénytere – bár
megnevezetlenül – a kalocsai laktanya. „Fújom a párát, már nem idegesítenek a zajok, az
első őrségben ráléptem egy gallyra, és mintha egy híd szakadt volna le. Odaérek a Jurinovics-emlékkőhöz, megállok, tisztelgek. Sárga terméskő, belevésve a név, lelőtték ötvenhatban.” (34.) A kalocsai laktanya viselte a Jurinovics nevet. (A katonai támaszpont hivatalos
elnevezése a 37. sz. Jurinovics Miklós Budapesti Forradalmi Ezred volt, ahol a korbeli beszámolók szerint5 a regényben is szereplő emlékkőhöz katonai tiszteladással lehetett csak
közelíteni. Vagyis úgy, ahogyan azt Csont a regényben megtette.)
Bár Garaczi László másként is eljárhatna a regény végén, mégis mintha szándékosan
akarná egymásra játszatni saját életrajzát és a története kitaláltságát: „Mikor ősszel elkezdtem a főiskolát, Szabó Tamás a kaposvári katonai börtönben töltötte büntetését. Szö3
4
5

http://hu.wikipedia.org/wiki/Sk%C3%A1la
http://garaczi.fw.hu/102.htm
http://www.pilisvorosvar.hu/vorosvariujsag/2004/junius/21.htm

88

tiszatáj

kés, tiltott határátlépési kísérlet, két év futkosó. Nem tartotta be az ígéretét, nem hívott
meg réteges krémre a Belvárosiba. Tanár se lett belőle. Ahogy belőlem se, mások voltak a
terveim, de ezt ott a főiskolán nem mondhattam el senkinek. Katonatársaim a lyukasórákban a díszlépést gyakorolták az udvaron. Viccből. Játszották az agyukat a lányok előtt.
Ho Si Minh Tanárképző a Gagarin utcában.” (165–166.) Nem nehéz észrevenni, hogy a
szövegrész akkor is tökéletesen betöltené rendeltetését, ha az utolsó mondatot elhagyná az
író. A mű szempontjából szinte mindegy, hol végezte Csont a főiskoláját. A konkrét megnevezést leginkább azért igényli a szöveg, mert ennek a főiskolának volt egykor hallgatója
Garaczi László. Az életrajz és a regény így ér megint egybe.
Mindez természetesen a regény fikcionalitását nem vonja kétségbe, inkább arra irányítja a figyelmet, hogy biografikusan igazolható tények sora található – filológiailag igazolható módon – a képzelet világába utalt elbeszélés mögött.
Garaczi új regénye egyfajta hommage az Iskola a határon előtt. Nota bene: Ottlik a személyesség, a közvetlen tapasztalat és az átéltség szentháromságában írta regényét, amit így
vagy úgy, de követ az Arc és hátraarc is. Bizonyára merő véletlen, de mindkét próza három
részre tagozódik. Az előbbi címekkel, utóbbi címek nélkül. Az elbeszélés nehézségei az Iskola prológusát jelenti, míg a Garaczi-regény többször hangsúlyosan tér vissza a valóságábrázolás, a világ és a nyelv viszonyának ellentmondásos voltára. „Jóformán minden szavam hamis és pontatlan lesz, alighogy kimondom” – fogalmazza meg Both Benedek az
Ottlik-regény legelején a visszaemlékezés problematikusságát. Az Arc és hátraarc írója
egyszerre előlegezi meg a nyelv problémáját, és tartja folyamatosan napirenden ezt a kérdést. „A szavak pontosak és illedelmesek, máskor kétértelműek, rendetlenek, maszatosak
és halandók” (8.) – hangzik el Garaczi prózájában ugyanazon a szerkezeti helyen, mint az
iménti Ottlik idézet. Igaz ugyanakkor, hogy a nyelv valóságábrázoló képességének hiánya
legalább annyiszor témája az Iskola a határonnak, mint az Arc és hátraarcnak. „Nem jók a
szavak. Valahol tudja talán a dolgokat, szavak nélkül. Minél jobban ritkulnak a szavak,
annál jobban sűrűsödik az igazság; (...)” – olvasható Medve kéziratában.
Az Arc és hátraarcot ismételten az Iskola a határon optikájából nézve, feltűnő az a párhuzam, ami a két regény két-két kulcsszereplője között fennáll. Ami Ottliknál Medve Gábor és B. B. párosa, az Garaczinál Csont és Szabó Tamás kettőse. A sok azonosság mellett
sok a különbség is a szerepelők kettőse között. Az Iskola a határonban egy „paksamétát”,
egy „kéziratköteget” kap B. B. Medve Gábortól, míg az Arc és hátraarcban Szabó Tamás:
„Egyetlen civil dolgot engedélyez magának, naplót ír. Esténként a stokin ülve egy Tintenpennel írja bejegyzéseit a zsebnaptárjába. (43.)” A műfaji és a temporális eltérések döntő
jelentőségűek. Medve Gábor nem naplót ír, hanem meghatározatlan idő távlatából rögzíti
visszaemlékezésében a katonaiskola élményeit. Ezzel szemben Szabó Tamás naplója – ez
a formából következik – napról napra rögzítheti a vele történteket. A Garaczi-regény elbeszélője azonban nem avat be ennek az írásnak a részleteibe, lényegében alig valamit tudunk meg az abban foglaltakról. Csupán két mondatot idéz Csont ebből a naplóból: „A vikingek sosem vakaróztak.” Valamint: „Csont, a komolytalanság száműzöttje.”
Nagyfokú azonosság a két mű között, hogy a két regény elbeszélője postai úton kapja
kézhez a „vendégkéziratot”, amelyek tartalma az általuk elbeszélt történetekre vonatkoznak. Tudatosságot kell látnunk Garaczi megoldásában, aki az Ottlik használta dramatur-

2010. december

89

giai fogást ismétli meg regényében. Ám ahogy fentebb utaltam rá: Szabó naplója nem játszik valódi szerepet Csont elbeszélésében. Nem érvényesül, nem válik „második elbeszéléssé”, és a legcsekélyebb mértékben sem tölti be azt a szerepet, amit az Iskola a határonban Medve kézirata. Mindenesetre, hogy a megtörténtek elmesélésének létezik egy variánsa, önmagában olyan tény, ami mellett nem mehetünk el említetlenül. A valós és a látens szövegvariánsok a valóságábrázolás és -érzékelés különbözőségeire, a valóság megragadhatóságának problematikus voltára, a világ és a nyelv ellentmondásos viszonyára hívja
fel újólag a figyelmet, de leginkább arra a tényre, amit Ottlik Gézánál rövidebben és pontosabban senki nem fogalmazott meg: magára az elbeszélés nehézségeire.
A regények szövegvariánsainak szerzői között egyéb olyan kapcsolatok is fellelhetőek,
amelyek rokonítják egymással Medve Gábort és Szabó Tamást. Ők ketten a regények legszabálytalanabb figurái. A környezet – a katonaiskola és a katonai szolgálat – alkalmazkodást követelne meg mindkettőjüktől, akik atipikus módon reagálnak helyzetükre. Medve a beolvadás helyett szabadulni szeretne az iskolai kötelékből, amit anyjának írt levélében nyomatékosít. Szabó Tamás pedig abnormális döntést hoz: soha nem kér eltávozást és
kimenőt. Még karácsonykor sem, és annak ellenére sem, hogy barátnő is várná odahaza.
A két személyiség ellentétesnek tűnő alapállásából mégis ugyanaz a cselekvés következik:
a szökés. Mindkettő értelmetlen, mindkettő action gratuite, mindkettő súlyos következményekkel jár. „Két héttel a leszerelés előtt, ennek mi értelme volt?” (169.) – találjuk a rövid kommentárt a Garaczi-regényben, ami huszonnégy hónapos börtönt vont maga után.
A két szökésnek belső tartalmában és külső megvalósulásában is megtalálható a nagyfokú
hasonlóság. Ha ebben az összefüggésben a határátlépés fogalmát használjuk, akkor elsőrendűen egy szabadság nélküli állapotból a szabadságéba való átlépést értjük alatta. A katonaiskola és a laktanya zártságából vezet a két szereplő útja a civil élet korlátlansága felé.
De a határátlépésnek létezik egy másik, mondhatni nagyon kézzel fogható jelentése a szabadság elvont és spirituális jelentése mellett. Szabó Tamás esetében világos, hogy katonaszökevényként külföldre akarna jutni. „Súlyosbító körülmény, hogy megtámadta a határőröket (…)” (168.) – szerepel az erről szóló részben. Medve Gábor története kapcsán nem
szokás hangsúlyozni, hogy ő is a külföldnek indult: „Medve ebben az órában egy kis völgy
oldalán kapaszkodott fölfelé, egy idegen országban, s egy horpadt bádogdobozt rugdosott
maga előtt, amely minduntalan visszagurult.” A határátlépés vagy annak szándéka így nyer
fizikai/földrajzi jelentést, és sokadszorra mutat rá a két regény közötti azonosságokra.
Ugyancsak a hasonlóságok között kell említeni, hogy mennyire egybecseng Csont és
B.B. véleménye a másik elbeszélő teljesítményéről. „Nemegyszer elképesztett vele, hogy
milyen bámulatos pontossággal emlékszik vissza ősrégi dolgokra a legapróbb részletekig;
holott az én emlékezőtehetségem sem mindennapi” – találjuk az idevágó passzust az Ottlik-regényben. Csont ennél szűkszavúbb: „Higgadt, pontos mondatok” (168. o.) – sommázza véleményét Szabó feljegyzéseiről. Medve kéziratával összevetve külön értelmet
nyer az Arc és hátraarc elbeszélésmódjának egyik legkülönösebb vonása. A három fejezetből álló regény messze legterjedelmesebb második szerkezeti része egyes szám harmadik
személyben íródott, ellentétben az első és a harmadik fejezet egyes szám első személyű
előadásmódjával. Bizonyára szerepe lehet ebben a regényről eddig született kritikákban
hangoztatott érvnek, amelyek az elbeszélő saját magától való eltávolodásával magyarázza
ezt a váltást. Medve kézirata szintén egyes szám harmadik személyben íródott, így Garaczi

90

tiszatáj

nézőpontváltása feltehetően tudatos rájátszás az Iskola a határon elbeszélésmódjának erre
a megoldására. Leginkább azért, mert önmagában nem tűnik elég meggyőzőnek az Arc és
hátraarc elbeszélői pozícióváltása, aminek indokai magából a regényből csak kevéssé alátámasztható módon következne. „Minél továbbolvassuk a regényt, annál kevésbé válik
magától értetődővé a határvonal a két történetmondó hangja között” 6 – figyelmeztet
Szegedy-Maszák Mihály az Iskola a határonról írt elemzésében. Valójában valami hasonló
hatást szeretne elérni Garaczi is, aki miután nem kettőzi meg az elbeszélését, vagyis nem
él Szabó naplójának a regényszövegbe való beépítésének lehetőségével, az egyes szám első
és harmadik személyű történetmondás variálásával csavar egyet az elbeszélésen. Elbizonytalanít, relativizál. Kérdésessé válik az elbeszélő kiléte, ami a Medve Gábor és B. B.féle párhuzamos történetmondás dilemmáinak forrásvidékére visz vissza.
Remekül megírt, valódi olvasási élményt nyújtó kötetet tett le az asztalra Garaczi László, amely saját poétikai lehetőségeivel imponálóan jól gazdálkodik. Rejtett életrajzi vonatkozásai aligha tagadhatóak a regénynek és az irodalmi hagyományban gyökerező Ottlikregény finom felhasználása egyfajta tisztelgés az Iskola a határon nem múló nagyszerűsége előtt. Mint a jó könyveket általában, ezt is többféleképpen lehet olvasni. Ha valaki egyszerűen a katonaélmények egyfajta újraélésére vágyik, megkapja azt a jó beavatottságot,
aminek melegágya az az élményközösség, ami a múlt század (még mindig furcsa így fogalmazni) hetvenes-nyolcvanas éveinek magyarországi katonáskodása – volt. De a szöveg
mélyrétegeinek vizsgálata arról győzhet meg, hogy a regény ennél messze többről szól. Az
a legkevesebb, hogy sikerült nem maszatosan, nem félreérthetően beszélni egy korról, egy
egyszerre kis- és nagyvilágról.

Bod Péter

6

Szegedy-Maszák Mihály: Ottlik Géza (Tegnap és ma sorozat), Kalligram, Pozsony, 1994

2010. december

91

Lengyel Zoltán: Csillagbörtön

A könyvet kiadó szervezet nevében lévő „fiatal” szó életkora miatt vonatkozik a szerzőre is, aki a szegedi egyetemen
folytatott bölcsészeti tanulmányokat, s (amint a fülszöveg
tudtul adja) jelenleg az összehasonlító irodalomtudományi
tanszéken dolgozik is.
Már a kötet kinyitásakor az első cím, Az izoláció művészete, a helyét a világban kereső ifjúság magatartásformájára utal. Arra, hogy el szükséges zárkózni a világtól ahhoz,
hogy kialakíthassuk nézetrendszerünket, jellemünket, egyéniségünket. A Csillagbörtön az a világban külső, de a lélekben belső hely, ahová záródunk, vagy zárva vagyunk.
Jelképes hely ez, többszörösen; a csillag lehet a líra legkülönfélébb érzelmi-gondolati tartalmainak jeltárgya. Lehet
az elérhetetlenséget az embernek tudtául adó természeti
jelenség, amely az égbolttal együtt mintegy börtönbe zárja
a testet. „A ház ahol senki sem él a testem” – ez az első szöFiatal Írók Szövetsége
Budapest, 2010
vegsor Lengyel Zoltán prózaverseit, esszéisztikus lírai pró136 oldal, 1800 Ft
záját, illetőleg a kettőből dramatizált elegyet tartalmazó
kötetében, amely sor majd ismét megjelenik, s akkor már
köré építve olyan életelemekkel, amilyenek a csillagbörtönös világ sajátja. A jelképesség a
„börtön”-höz értendő még allúzió révén is, hiszen a szegedi fegyházat és börtönt az épület
alakja miatt „csillagbörtön”-nek nevezik. A három szólamra megírt történések egyik beszélője pusztuló, omló városban, a börtöntanító, aki egy lányt ment ki valami omladékból,
a szürreális háttér ellenére mai kérdésekkel foglalkozik. „Az úgynevezett társadalom | a büntetés-végrehajtás”, később: „A büntetés-végrehajtás | nemzetiszocialista-kapitalista | eszmékre van utalva | nemcsak itt mindenhol | a világon | nemzetiszocialista-kapitalista
eszmékre | vagy olyan borzalmas eszmékre | amelyekre nincs szó | borzalmasabbak és
szánalmasabbak és nevetségesebbek | a nemzetiszocialista-kapitalizmusnál is.” (A szerző a
büntetés-végrehajtás kapcsán Fliegauf Gergely–Ránki Sára: Fogva tartott gondolatok című kötetéből vesz át textust, e művet a Magyar Nemzet olvasóinak 2008 szeptemberében
mutattam be.) Megkeseredettség és kiábrándultság olvasható ki ebből a szólamból másutt
is: „Ebben az országban az utóbbi időben | a nemzetinek nevezett és a | szocialistának nevezett | kormányzat váltja egymást kedves X-em | az úgynevezett képviseleti demokrácia |
áltörvényes keretein belül | az úgynevezett képviseleti demokrácia | nem más mint képmutatási demokrácia.” A efféle következtetések Ady Endre egyik vershelyéhez vezetnek
majd a kötet Fegyencgyarmat című részében: „Eljött az álmodt minden-mindegy”, ne felejtsük Ady a Halottak élén (1918) versei közé írta az E nagy tivornyán című művét, akkor,
amikor „Egész világ szőttje kibomlott”. Lengyel Zoltán lírája tárgyi helyein nem a világ

92

tiszatáj

szőttese bomlott: „A városban, amikor megérkeztem, csak épületek voltak. Amelyik épület
elé értem, leomlott az ajtajáról.” A társadalomkritikai tanítások közben „A plafonról és a
falról hullani kezd a vakolat”, de másutt is a hulló vakolat képe jelzi a pusztulás folyamatos jelenlétét. Amint a „tövis” szó és kapcsolatainak gyakori megjelenése megsebzettség
váratlan és véletlen, de kínzó érzésének állandóságának fölidézője, de a világgal való szembeállás érzékeltetésére is alkalmas: „Töviseket növesztek az érzékeimből”. A szerelem is
kétséges, tele sebző átlényegüléssel: „Látja, hogy a lány egyhelyben fut. Lába lassan gyökeret ereszt, karjai gallyak, ujjai tövisek, haja zsenge lomb.”
A Fegyencgyarmat, amely „nyersanyag komédiához”, valamelyest a farce elemeire
emlékeztető fölépítésével – lány, fiú, a néző szócsöve é. í. t. – és a korábbi részekben megismert alakokkal és alakzatokkal mintegy szemlélteti azt a világot, amelyikben „Huszonhat
éves korunkra nem marad belőlük más | csak egy halott.”
A kötet záró részében (Reszocializáció) visszafordul a társadalmi rend: „[…] a társadalmon kívül helyezésnek | elsődleges célja az | hogy társadalmon belülivé | társsá embertárssá | tegyük őt”, és mintegy beethoveni Pastorale-idill, zárja első kötetét az író: „A víz
medret váj magának, csobog a folyó. Megindul a sarjadás. A gyermek mögött kinő egy fa.
Ezt már nem látom, de mosolyognom kell.” Az a minden bizonnyal átmeneti társadalomszerkezet, amelyben Lengyel Zoltán felnőtt, amelyben „vannak olyasfélék is | akik nem
egymásért dolgoznak | kicsit mégis olyanok mint a kommunisták”, amelyben Marx idézete
megfér József Attiláéval, amelyben gondosan van kiépítve és megtervezve a fogvatartottak
zárkarendszere, nyilván nem tarható fenn sokáig. Ennek tudatában mondja a szerző két
szöveghelyen is: „A nap járásával fordulok.” Méltán várja és várhatja Lengyel Zoltán olvasója, merre.

Büky László

Művészet
H AJDU I STVÁN

Gondolat-girlandok Lengyel Andrásnak

Lengyel András a legkevésbé sem kapkod (mondhatnánk: folyton nem kapkod). Azon kevesek közé tartozik, akik valamiképpen „úgy maradtak” az elmúlt huszonöt-harminc évben: sem tematikája, sem gondolkodásmódja nem változott alapvetően. Valami hősiesen
avítt, egyszersmind önironikus individualitással a posztkonceptualizmus keretei között
megnyilatkozó filozofikus szigor vagy szigorú bölcselem lett és maradt számára a sziget és
asilum, amit megőrzött magának és amelyen megmenthette önmagát az amúgy legkevésbé sem vágyott változástól.
Grafikái, festményei és tárgyai, assemblage-ai két, egymással párhuzamosan, egymásba kapaszkodva gyarapodó téma-csokrot dolgoznak fel: a valódi (a természetes) és a művi
(a fabrikált) természet példátlanul akkurátus vizsgálata jelenti művészi munkája lényegét.
Bíbelődő „természetelvűségének” van valami sajátosan konzervatív, moralizáló, de mondjuk inkább morális-mortális elkötelezettsége (és praxisa): úgy tesz, mintha dermedtlassan körözne önmaga körül, bólogatva le és föl, s csupán annyit venne észre a világból,
amennyi ebbe a testével leírható elliptikus térbe belefér. „Ha lehajtott fejjel járok, és magam elé meredek, ott mered előttem a meredek: a lapos járda. Olyankor kihúzom magam
és felnézek az égre.” – írta 1982-ben alapított felhőmúzeumának 2004-es, Ludwig Múzeumbeli nagy kiállításának katalógusában. Hogy mennyit lát, nem tudom, hogy mennyit
rögzít, ábrázol, az pontosan kiviláglik munkáiból: az időtlennek tetsző (fosszíliák) és a
mindig változó (az égbolt és a felhők) natura, s annak konzervált, az időből kiszakított eszszenciája (a könyv) jelenik meg mély és konzekvensen látványelvű, gyakran a hiperrealizmushoz közel eső formálásban.
– Lengyelnek a természetes természetet megragadó munkáival kapcsolatban a szimbólumszótár égről és felhőkről szóló szócikkeinek felmondása vagy Leonardo Traktatusának a felhő-festésről írott fejezetének ismertetése helyett most csupán két színt szeretnék
megidézni: a csillagtalan budapesti nyári este egének bordós-barnáját és az augusztusi dél
szürkéskékjét. Vannak – tudom – egek, másmilyenek; jelentés-telibbek vagy ellenkezőleg,
jelentés-vesztettebbek, nekem azonban ez a két ég-szín a budapesti… Lengyel Andrásnak
nem, s ezért talán tudunk beszélni az egekről. Ó, Egek!
– Goethe itáliai utazásának első napján fönt sávosan gyapjas, alantabb súlyosabb felhők között kelt át a Szudéták egyik hágóján, s ezt igencsak kedvező jelnek tartotta az elkövetkezendőkre tekintettel…
– A geometrizáló felhő-képeken a konkrét és a kvázi-síkok mintha egymásba csúsznának, bár nem történik más, mint hogy a felismerhető és a csak sejthető realitás a viszonylagossággal kokettál. Az ég (a semmi vagy mindenség) tárgyként és szín-felületként is

94

tiszatáj

funkcionál, a felhő, az illékony, de mégiscsak fizikai valóság, a pára-mint-anyag rögzül
meg idea gyanánt. Ezzel teremtődik meg a posztkonceptuális szituáció.
De csak majdnem, mert az ég minduntalan (valamely) időben megkötött táj fölé borulva vagy feszülve a valódi realitásra, a fizikai létre utal (vagy mutat rá), mert – úgy tetszik – Lengyel számára fontos a konkrét viszony a látvány elemei és saját nézőpontja között, mondhatjuk tehát, hogy fényképei (festményei) régiesen realisták is.
Kortársai közül hasonlóan lát, s kötöz össze égit és földit Barbara és Michael Leisgen
meg Gellér B. István, mindannyian szívesen használnak szimbolikussá avatott tárgyaik
ábrázolásához ugyancsak szimbolikussá magasztosult geometriai alapformákat, elsősorban a háromszöget, Lengyel pedig elsősorban annak téri megfelelőjét, a gúlát, pontosabban a forma történelmileg metaforizálódott, „regényes” megtestesülését, a piramist.
– Arisztotelész mondja: Nemcsak az illatszerek fabrikációja, de a tudományos ismeretszerzés is lehet gyönyörűség forrása. Eszerint létezik egy matematikai hedonizmus is.
Hiszen a gyönyör keresése teszi a geometriát kívánatossá és a geométerek között a legkiválóbbak, azok, akik a geometriával a benne lelt gyönyör kedvéért foglalkoznak.
– Az égre és a járdára vetett, bólintó-függőleges pillantás (vizsgálódás?) természetesen
metsződik át a vízszintessel, s alakít ki lírai, ideál-koordinátarendszert: úgy rémlik, Lengyel András számára a kimeríthetetlen inventáriumként látott, amúgy akarattal leszűkített
világ egyfajta konceptuális és feszesen szerkesztett könyvtár, melyből elvehet, s amelybe
bátran helyezhet bele ideákat. Ezek viszont gyakran fordulnak – tükör gyanánt – selymes
iróniával önmaguk ellen. Munkái formailag és technikailag avantgardista hagyományokat
és pop-artos tapasztalatokat „hasznosítanak”, a konceptualizmus és a tradicionális, bánatban megáztatott csendéletfestészet eszközeivel. Fád, törött, poros-selymes színekkel
festett vagy bronzba, máskor akril-üvegbe öntött könyv-portréi lírai elkötelezettséget sugallnak; műanyag könyvei, pontosabban vákuum-szívott, polcnyi könyvgerincei viszont
már-már „társadalomkritikai”, szatirizáló éllel utalnak a kultúra metaforáinak sorsára a
„polgári miliőben”: a kihűlt héjakban az idea üressége, sőt hiánya sötétlik. Festménybe
applikált könyvgerincei, fedelei és borítói, de még inkább a „könyvtemetőben” felvett
fényképei egy más szempontból már a pusztulás szimbólumai is lehetnek, ha Hrabal
Gyengéd barbárok-jára gondolunk.

2010. december

95

In memoriam: Utasi Csaba

Újvidéken életének 69. évében elhunyt Utasi Csaba nyugalmazott egyetemi tanár, irodalomtörténész, kritikus, szerkesztő.
Utasi Csaba a baranyai Vörösmarton született 1941. január 15-én, iskoláit szülőhelyén
és Újvidéken végezte, itt szerzett magyartanári oklevelet (1963), s élt élete végéig. Az egyetem elvégzése után 1964-től a Forum Könyvkiadó szerkesztője (nevéhez fűződik a Symposion könyvek gondozása), 1972-től az Újvidéki Egyetem BTK Magyar Nyelv és Irodalom
Tanszékének asszisztense, majd A Kalangya története című doktori értekezésének megvédését követően docense, tanára. Egy-egy megbízatási időszakban a Magyar Nyelv, Irodalom és Hungarológiai Kutatások igazgatója (1983–87), majd a kar dékánhelyettese (1987–
89), valamint az Új Symposion folyóirat (1972–74) igazgatói megbízatása idején az intézeti kiadványok felelős szerkesztője. Munkásságát 1982-ben Híd Irodalmi Díjjal, 1983-ban
pedig Szenteleky Kornél Irodalmi Díjjal jutalmazták.
A kiváló tanár, tudós és kritikus, Utasi Csaba halála nagy vesztesség mind a vajdasági
magyar oktatás és kultúra, mind pedig az egyetemes magyar irodalom számára. Emlékét
barátai, tanártársai és hallgatói mellett példaértékű monográfiája, s tanulmányokat, eszszéket és kritikákat tartalmazó hat kötete őrzi.
Utasi Csaba a Symposion alapító nemzedékének tagjaként kezdett kritikával foglalkozni, első, Tíz év után (1974) című kötete egy évtized alatt írt bírálatainak és esszéinek
legjavát tartalmazza. Hangsúlyos bemutatkozás volt, amit kialakult fogalmazás jellemzett.
A gondosan szerkesztett kötet törzsanyagát, miután három esszében az irodalom, a költészet iránti hitéről vall, vajdasági magyar könyvekről írt bírálatok képezték. A sort következő két kötetében folytatja. Előbb, kötete címéhez méltón azt kívánta bizonyítani, hogy a
vállalt feladatot csak illően lehet, sőt szabad végezni, mert aki kritikát ír, az óhatatlanul is
sebeket ejtő véres tevékenységre vállalkozik. A két kötet közül a Vonulni ha illőn 1982ben, a Vér és sebek viszont már tizenkét évvel később jelent meg. Amint a két kötet közötti
időbeli távolság is jelzi, Utasi Csaba kritikai munkásságában hosszabb szünet következett.
Hogy kritikusi ébersége fáradni látszott, arra utal, hogy következő, Csak emberek (2000)
című, líratörténeti galériának is nevezhető kötete, ötven vajdasági verset esszészerűen
elemző szövegekből áll, illetve, hogy következő, Mindentől messze (2002) című kötete
zömmel konferenciákra írt irodalmi tanulmányok mellett – Utasi három évtizeden át állandó résztvevője volt az újvidéki Magyar Tanszék és az MTA Irodalomtudományi Intézete szervezésében évente rendezett tanácskozásainak – csak néhány irodalmi esszét tartalmaz, például Domonkos István és Harkai Vass Éva költészetéről, s hagyományos értelemben kritika alig található a kötetben. Ezek közül egy, melyben Vajda Gábor délvidéki
irodalomtörténeti összefoglalójáról írt, azonban külön figyelmet érdemel. Ebben a pálya
első felének harcos kritikusa szólal meg, aki az irodalmat fenyegető populista szemlélettel
hadakozik, az egyre inkább eluralkodó, szellemi eróziót kiváltó dilettantizmusra figyelmeztet, ami az irodalom és ezen belül a kritika elsatnyulásához, sőt halálához vezet(het),

96

tiszatáj

s amit a fejlemények, sajnos, nagyrészt igazoltak is. Nem véletlen, hogy utolsó, R áadás (2007) című kötete is nagyrészt tanulmányokat tartalmaz, hogy kritikák helyett történelmi regényeink tematikus áttekintését adja, illetve két költőportrét, Koncz Istvánét és
Jung Károlyét nyújtja. Ahogy az sem, hogy a kötetet három végsőkig szubjektív szöveg
zárja, Utasi 1999. március 24-től július 17-ig vezetett háborús naplója és az új évezred
kezdetén adott két interjúja. A kritikus elhallgatott, állapíthatjuk meg sajnálattal, annak
ellenére, hogy mintegy hattyúdalként Utasinak három kritikája még megjelent a Hídban.
Ezek közül Domonkos István (Utasi legtöbb kritikája róla íródott!) hosszú hallgatás után
megjelent YU–HU–RAP című könyvnyi poémájáról írt bírálatában jut el a „nincsen mibe
megkapaszkodni” fájdalmas érzésig, ami igencsak analogizált Utasi egyre inkább eluralkodó életérzésével, növekvő kiábrándulásával, aminek végére a buta halál tett pontot, lezárva egy igen jelentős, de alakulása tekintetében jellemző élet- és alkotói pályát.

Gerold László

Kitüntették Fried Istvánt. Eötvös József-koszorúval tüntette ki az MTA Elnöksége Fried Istvánt, az irodalomtudomány doktorát, a Szegedi Tudományegyetem
professzor emeritusát a magyar irodalom közép-európai és délszláv kapcsolatrendszerei, az irodalomtörténet regionális összefüggései területén végzett kutatásaiért. A díjhoz gratulálunk!
*
Lapunk illusztrációinak szerzője Lengyel András Munkácsy-díjas festőművész.
1952-ben született Zircen. A Magyar Képzőművészeti Főiskolán 1976-ban végzett. 1976-tól a Rózsa Kör egyik alapító tagja volt. Ekkor a magyarországi fluxus
művészet és happening egyik meghatározó alakja. 1979-ben bekapcsolódott a
nemzetközi mail-art hálózatba. 1982-ben létrehozta a Felhő Múzeumot. Művészetének két alapmotívuma a felhő és a könyv.

Januári számunk tartalmából
ZALÁN TIBOR drámája, CSEPREGI JÁNOS prózája,
FODOR ÁKOS, GÖMÖRI GYÖRGY, JÓNÁS TAMÁS, TORNAI JÓZSEF, TURCZI ISTVÁN
versei
Független Latin-Amerika: magyar látószög
Az SZTE Hispanisztika Tanszék munkatársainak írásaiból

nka

Nemzeti Kulturális Alap

9770133 116008

10 0 12

