A TISZATÁJ DIÁKMELLÉKLETE
1999.

59. SZÁM

MÁRCIUS

NOVÁK ANIKÓ

Szerepek vagy rejtõzködések
VIKTOR SZOSZNORA ÕSZ MIHAJLOVSZKOJÉBEN C. VERSE ÉS BAKA ISTVÁN FORDÍTÁSA*
...itt költők éltek...
A. Blok

Baka István első fordításkötete 1986-ban jelent meg, melyben egy leningrádi-pétervári költő,
Viktor Szosznora verseit fordította le. Ugyanakkor Szosznorának Baka az első, s mind a mai
napig egyetlen magyar fordítója.
Baka ehhez a kötethez utószót is írt, holott
– ahogy azt Szőke Katalin is említi – „szinte betegesen félt attól, hogy az irodalomról, versekről
értékelő szót mondjon”1. Fontosak voltak tehát
ezek a versek Baka számára, hiszen „költészetében a Szosznora-fordításkötet kapcsán tudatosul
a szerepvers”2. S természetesen nemcsak a szerepvers, hanem az a fajta kulturális meghatározottság,
a multikulturalitás is Szosznora műveire vezethető vissza, amely oly egyedivé teszi Baka líráját.
A Szosznora-kötethez írt utószóban így fogalmaz
a fordító: „az a tíz év, melynek során visszavisszatértem Szosznora olvasásához és fordításához, számomra sem volt tanulságok nélküli, hatását saját verseimen is érzem”3.
*
1
2
3

A verset mellékletünk végén olvashatják. (A szerk.)
Szőke Katalin: A költő és műfordító szerepcseréje... 67.
uo. 68.
V. Szosznora versei... 58.

BAKA ISTVÁN
(1948–1995)

A fordítás elemzése során
egy Bakára nagyon is
jellemző eljárást figyelhetünk meg. Jól látható …
hogy a fordítás nem csupán
kifejezőbb a magyar olvasó
számára, de egyúttal megidézi az orosz kultúrkörnyezetet is. Tehát „orosz
verset” tartunk a kezünkben, hiszen a fordító sorról
sorra egy orosz világ
illúzióját kelti…

Sztyepan Pehotnij sorai például véleményem szerint nehezen „fordíthatók vissza” oroszra, hiszen éppen egy magyar nyelvű kontextusban kapják
meg a sajátosan oroszos aktualitásukat.
Szosznora állandóan visszatérő dvojnyikja Boján – egy orosz hérosz a XI.
századból. Műveiben a játék, a szerepjáték fontos szerepet kap, hiszen lírai hőse
majd minden versében valamilyen maszk, esetleg rejtett maszk mögül szól.
Az Ősz Mihajlovszkojében c. verse is tulajdonképpen egy álszerepvers.
Vagyis egy olyan vers, melyben a lírai hős nem csak énjét, de álarcát is rejtegeti, noha egy pillanatra sem veszi le.
Szosznora versét a címe alapján a tájleíró líra körébe sorolhatnánk. Ám
ismerve a költő versépítő technikáját, már a címben is utalások, sejtetések bonyolult rendszerével találkozhatunk.
Ősz (Осень): az az évszak, amikor minden kezd elcsendesülni, felkészülés
az elmúlásra. Átmeneti állapotban van a természet, a vándormadarak is ekkor
indulnak el hosszú útjukra egy másik földrész felé.
Mihajlovszkoje (В Михайловском): Puskint a Szabadsághoz című ódája
miatt Dél-Oroszországba száműzték 1820-ban, de ezt a büntetést 1824-től
a Mihajlovszkojei birtokán tartózkodva kellett letöltenie, nem mozdulhatott ki
onnan, nem vehetett részt az áhított főváros nyüzsgő társasági életében. Az
eset után csak szabadságeszméinek feláldozása árán térhetett vissza a nagyvilági
körökbe – maga a cár cenzúrázta verseit.
A címben szereplő két valóságelem eleve időutazásra invitálja az olvasót:
a természet örök körforgásának szeleteiből Szosznora kiemel egy éket – Puskin XIX. századát. A természet mintha beszélgetésbe kezdene a múló idővel,
a múlttal, pontosabban az elmúlt korokkal. S mindezt egy XX. századi szemlélő pozíciójából érzékeli az olvasó – akinek a versben egy körülhatárolt szubjektív kora és ideje van.
Szemlélőt írtam költő, beszélő, lírai hős helyett. Szemlélő – hiszen a vers
nyelvezete nem az egyes szám első személy tapasztalatait, világszemléletét mutatja meg. A vers kijelentő, leíró mondatok füzére, amelyben egy szemlélő
tudósít, leírja amit lát; s talán csak az utolsó három versszak tűnik majd egy
személyesebb részvételt feltételező beszámolónak.
A leírás azonban nem hagyatkozik puszta tényfeltárásra, hanem különböző korok, világok, kulturális hagyományok hangulatát idézi fel, ez a líra
ezáltal válik olyannyira expresszívvé. Már maga a versforma is nyolcszótagos
soraival, elégikus hangvételével, balladainak tűnő sejtetésrendszerével jeszenyini ihletésű, románcos világot idéz fel, s ez különösen a vers második részében válik erőteljessé.
Az első rész központi szervező eleme az utazás, a mozgás, illetve az erre
való felkészülés. Ez a mozgás egy vertikális térben zajlik, ahol lentről felfelé

2

haladunk különböző, jól elkülöníthető szférákon keresztül, és minden szférában lakoznak olyan élőlények vagy élettelen tárgyak, melyek szinte minden
pillanatban indulásra készek.
Látszólag egymáshoz nem illő képekkel indít a vers, mintha egy lázálomhoz hasonlító tájba kalauzolna. A gótikus fenyők (готические ели) szintagmában már kezd kibontakozni a címben rejlő diszharmónia. A gótika mint stílus
szigorú szerkezetével mintegy szabályozza a fenyőt, a „természetesség” egy
elemét. Kelet-Ázsiában a fenyő szimbolizálja a hosszú életet, a fenyő az életfa.
A versnyitó képsorban tehát maga az élet válik kiszolgáltatott áldozatává a civilizációnak. A következő versszakban a kultúra és természet azonosítása
szánalmas, lemeztelenített formában jelenik meg: Szókratész – fehér gomba,
vargánya (белый гриб – Сократ). Szókratésszel ismét egy időutazás kezdődik.
A klasszikus görögség hagyományaira utal ez a név s köztudott, hogy Szókratész nevéhez fűződik a görög szellem belső újjászületése, vagyis egyfajta szellemi szabadságot kívánt újra visszaállítani. Ez az utalás más szempontból is
érdekes, hiszen Szókratész annak ellenére élénken él az irodalomban, hogy
hozzá nem kapcsolható semmiféle konkrét irodalmi alkotás, sem szépirodalmi,
sem tudományos jellegű. Ám ugyanakkor számos kortársa megörökítette a mestert magát, valamint híres, párbeszédekre épülő gondolkodásmódját. Ebben
a versben is mintha ez a hagyomány értelmeződne át. Ám azzal, hogy egy vargánya személyesíti meg Szókratészt, a költői kép által egyszerűen lemeztelenítődik, a felidézett alak meg van fosztva alapvető lételemétől – a beszédtől.
A harmadik versszak szereplői, kardfogú kutyák (соблезубые собаки) és
a nyulak cári bajusszal (у зайцев царские усы). Olyan ez a kép, mintha Raszkolnyikov kivetítené lázálmait, szorongásait a természetre, s torzszülöttek alakjaiban látná őket viszont, hiszen az előbb említett két állat – ha egyáltalán be
lehet őket sorolni ebbe a csoportba – egyértelműen a fenyegetettséget szimbolizálják. A címben szereplő „ékidő”-höz képest itt már egy igazi, XX. századi, az egzisztencializmushoz közelítő probléma vetődik fel. A kutya általában az éberséget szimbolizálja, a mitológiákban nem ritkán ő volt a túlvilág
kapujának őrzője. Néha mint útkeresőt, nyomkövetőt feláldozták a halottaknak, hogy segítse őket eligazodni a túlvilágon. Így a kutyának meghatározó
szerep jut az elindulás motívumának kifejtésében, valamint segíthet a szorongás és fenyegetettség érzésének feloldásában is. Nem így a nyulak! A cárbajuszt
politikai utalásnak is felfoghatjuk, amely újfent a szabadság szellemének megsértését hivatott jelképezni azzal, hogy felidéz egy uralkodási formát – a rettegett cári rezsimet. Szokatlan képépítési technikával állunk szemben, hiszen
minden egyes megjelenített kép ambivalens természetű. Egyszerre jelenthet
valamilyen megoldást, esetleg kellemes emléket, de magában hordozza ugyanannak a felidézett dolognak az ellentétes pólusát is. Ráadásul minden versszak
már önmagában is megjelenít egy-egy önálló történetet. Olyan az egész, mintha

3

egy kamera pásztázna a „tájon”, amit a szemlélő irányít, s aztán maga a vers
mintegy montázsként kerül az olvasó-néző elé. Ez a technika a vers vége felé
egyre erősödik, s egyre több olyan motívummal találkozunk, amely eleve
ambivalens hatást kelt.
A harmadik versszakkal el is hagyjuk azt a szférát, ahol eddig időzött
a szemlélő, a lent szintjét. A kutyák hangja és az eső összekötő kapocs ebben a
képben, mivel átvezet egy másik szférába, ahol a madarak és a repülés lesz
a meghatározó motívum. Ebben a szférában sorra jelennek meg az orosz kultúrára jellemző archetípusok. A különböző megjelenített madarak közül a darvak uralják az eget, a levegőt az ég matrózai (матросы неба). A darvak ismét
Puskin korát idézik fel. Az orosz irodalomban a XIX. századtól olvashatunk
róluk először úgy, mint a szabadság szimbólumairól. A későbbiekben még tovább bővül a darvak irodalma. Egy XX. századi, dagesztáni költő, Raszul
Gamzatov lírájában például a halott katonák lelkét szimbolizálják. Ebben
a versben egyértelműen az utazás, a vándorlás motívumának megtestesítői,
azon túl, hogy utalnak a címben szereplő korra, a puskini XIX. századra.
Miért repül el ez a sok madár? Merre, és hogyan vándorolnak?
Az ötödik versszakban a Bolygó Hollandik (vajon miért szerepel Szosznora versében a többes szám?) megijesztik, vagy inkább elijesztik a madarakat.
Az ő jelenlétükkel egy újabb kultúrkört érint a vers mikrovilága.
A kiűzetés, a száműzetés – amellett, hogy az egyik alapvető bibliai motívum –, szintén nem ismeretlen témája az orosz irodalomnak, éppen ezért kulturális archetípusként is értelmezhető. Noha ebben az esetben nem kell olyan
messzire mennünk, elég ha csupán a címben szereplő Mihajlovszkojéig jutunk
el, Puskin száműzetésének egyik állomásáig. Minden út Puskinhoz vezet,
mondhatnánk viccesen, hiszen az eddigi képek értelmezése valamilyen formában kapcsolatba hozható a költővel, s a közismert Puskin-anekdoták szellemében, a későbbiekben nyer majd nagyobb jelentőséget.
A vers metaforái mintegy élővé válnak azáltal, hogy a cím segítségével realizálódnak, s belesimulnak, szerves részeivé lesznek ennek a multikulturális
mikrovilágnak.
Magát a száműzetést bár a Bolygó Hollandik – egy szelet a kultúrából –
idézik elő, végrehajtói mégis a matróz-darvak lesznek: felszedik a vitorlát
(разворачивают парус), és elrepülnek a léghajókon (улетают на воздушныч
корабляч).
A léghajó újfent egy olyan vívmánya, „terméke” a civilizációnak, amely
azzal sérti a természet törvényeit, hogy megbontja a vertikális hierarchiát.
A léghajóval tulajdonképpen olyan dolgok és lények is feljuthatnak a levegőbe,
amiknek, akiknek valahol máshol lenne a természetes helyük.
Miért van szükségük itt a darvaknak erre a tárgyra, ami annyira idegen és
voltaképpen felesleges a számukra?

4

A léghajó képével a káosz lesz uralkodóvá a vers világán. A kulturális
szimbolika bár jelen van a gótika, Szókratész, a cári világ, a Bolygó Hollandik
képeiben – de a szemlélő pozíciójából minden elem a visszájáról ábrázolódik,
lemeztelenítődik a „kamera” előtt. A természeti világ és a kulturális-civilizációs
képek összemosódása egyfajta csökevényességet eredményez.
A vers első részének ez a káosz a zárópontja. Ismét egy ambivalens motívum: az ősi mitológiák többsége szerint a világ keletkezése általában valamiféle
őskáoszra vezethető vissza. Egy ilyen zűrzavart mutat fel a szemlélő e sajátos
időutazás erejének segítségével: RE-prezentál. Bemutat valamit, ahonnan elindult, mikor még a vers jelenében tartózkodik, s – amint a továbbiakból majd
kiderül – azt is megtudhatjuk, hova tart.
A vers következő egysége egy „madár-utáni” csenddel kezdődik: elrepültek
a madarak (улетели птицы). Kiüresedett a világ, de valami meg is változott
benne, az égen vízjelek láthatók. Talán egy újabb özönvíz utáni csend ez, talán
egy olyan özönvíz árasztotta el a világot, amely elől egyre „feljebb” kellett
menekülni, s amely megtisztít és újrateremt. A víz mellett megjelenik ebben
a versszakban egy másik őselem is, egy újabb archetípus – a fehér szín: a kócsag
fehérben, akár egy lány fehérben (цапля в белом - как дева в белом). A legáltalánosabb felfogás szerint a fehér a tisztaságot, az ártatlanságot jelenti, s ezzel
együtt a megvilágosodott ember végcélját, azaz a paradicsomi állapotot. A vers
első részének káosza tehát lecsendesült, egy tiszta, ártatlan, melegházi kiinduló
állapot idéződik fel. A fehér, mint szín, a spektrum valamennyi színének egyesülésből jön létre. Valójában tehát nem is szín, csak egy átmeneti állapot, amit
mesterségesen hoztak létre, hogy aztán továbblépjenek onnan más színek, más
világok felé. Ugyanakkor baljóslatú is lehet ez a szín, hiszen egyes kultúrákban
fehér alakokként jelennek meg a szellemek, mintha megfordított árnyak lennének. Sőt Kínában egyenesen a gyász színe a fehér, vagy a festetlen, színtelen
ruha. A már említett „multikulturalitás” kilép az orosz archetípusok kereteiből, elindul Kelet felé. A baljós hangulatot fokozzák az égre került vízjelek is.
A víz felkerült az égre, s ez a helycsere egy újabb belső káoszt eredményez az
új, a változni készülő világban. Vagy csupán egy itt maradt darab a vers első
részéből? Mindenesetre a vers folytatásában csak fokozódik ez az egyre inkább
elbizonytalanító fanyar képiség. Ez a fokozásra, sejtetésre épülő versszerkesztés nemcsak erre a versre jellemző – Szosznora gyakran alkalmazza lírájában.
A víz megtisztító, megváltó szerepe helyett egyre inkább a megtorlás,
a büntetés, a pusztulás szimbolikája érezhető a víz jelenlétében.
Az orosz kultúra és tudat erőteljesen apokaliptikus jellegű. Így nem egészen váratlan a következő versszak a szó szoros értelmében kiüresedett és kiüresített világa: egykedvűség (однозвучен), egyedüllét (ты один), csend (тишина).
Az imént felsorolt fogalmak az emberi környezetre utalnak, az ember jelenlétére ebben a civilizációval átitatott természetben. Blok Város c. versciklusá-

5

ban a civilizáció által teremtett tárgyak helyettesítik a természet egyes elemeit,
elsősorban a fényforrásokat, ugyanígy ebben a versben is tárgy helyettesíti a természetes fényt: pislognak a sokszemű kandeláberek (мигают многоглазые
канделябры).
Te egyedül vagy (Ты один). A szemlélő lát valakit, egy magányos embert,
akit megszólít. Hogy biztosan emberről van szó, az egy későbbi versszakból
derül ki. Egyedüllét, ami azt jelenti, hogy ismét veszélybe kerül a szó, a beszéd, hiszen nincs kihez beszélni: fa-csönd (деревяннан тишина) uralja a tájat.
A versindító képsorokhoz hasonlóan ebben a fa-csöndben az életre, az élet
fájára történik utalás. Már láttuk, hogy elhagyták a földet az állatok, eltűntek
a levegőből a madarak, baljós jeleket rajzol a víz, s ebben a versszakban meggyengül a tűz is: egykedvű a tűz (однозвучен огонь). Mind a négy őselem megsérül, ezáltal nagyítódik kozmikussá a csend.
A vers terének mozgása vertikális, s benne egymástól jól elkülöníthető
szférák emelkednek egymás fölé. A fent említett csend szinte kiüresedett pusztává teszi azt a tájat, ahol valaha az emberek és az állatok éltek együtt.
Az égen – láthatatlan ördögök (В небесач – невидимки бесы) – az értékrendek felcserélődésével a végsőkig fokozódik az a helycsere, ami már korábban elkezdődött.
A következő versszakban az egyén magánya fokozódik: Ты один в деревянном мире – egyedül vagy a fa-világban. A szemlélő megismétli, megerősíti
korábbi kijelentését.
Ki az a Te, kicsoda tulajdonképpen a megszólított?
Mint már említettem, egy olyan emberről van szó, aki ír, madártollal ír.
Az írás motívumának megjelenésével ismét egy ambivalens képet kapunk.
Egyrészt rögzül segítségével a szó, másrészt hiábavaló ez a rögzítés, ha voltaképpen nincs, aki az írást elolvassa – lényegében ezzel a kommunikáció sérül meg.
A madártollal való írás újra Puskin korát idézi. A versben majdnem
mindegyik utalás valamilyen formában Puskinhoz köthető, illetve az ő környezetéhez. Elképzelhető-e, hogy a szemlélő itt is Puskint idézi, mintegy az
ő szemével nézi ezt a mikrovilágot? A válasz szerintem mindenképpen igen,
hiszen a vers két záróképe csak megerősíti ezt az állítást. A méhek és a csigák
visszahúzódnak – ahogy Puskin tette ezt a birtokán. Lehull a madarak szárnya,
meg lesznek fosztva a repülés szabadságától – ahogy Puskint is megfosztották
a szabad, a cenzúrázatlan versírástól. Szosznora versében egy üvegrács által körülzárt világba jutunk, illetve jut el Puskin, ahonnan éppúgy nem szabadulhat,
mint ahogy Mihajlovszkoje – a birtok – nem engedte őt ki a nagyvilágba.
A szemlélő azonosítása Puskinnal a költő-Szosznora rejtőzködését jelenti.
Szosznora a kulturális időutazást hívja segítségül ahhoz, hogy a különböző
idősíkok ütköztetésével kitekintést nyújtson egy bizonyos, általános érvényű,

6

kozmikus jelenségre. Vagyis átértelmezi, átfordítja – mintegy parafrazálja –
önnön nyelvére a „minden egész eltörött” közismert XX. századi dilemmáját.
A vers lázálom jellegű, ambivalens képei sajátos dialógust teremtenek a különböző, felidézett korok között. Puskin felidézése a biztosítéka annak, hogy az
örökkévalóság „ékidő”-be sűrítve is kifejezhető legyen. Ambivalens módon
a múlt és a jövő egybecsúsztatásával Szosznora tájában Puskin, a maga életrajzával – mihajlovszkojei száműzetés – tulajdonképpen a leghatásosabb expresszív
szimbólum, melynek megjelenésével a természeti világ antropomorfizálódik.
Ez a teljes azonosítás/azonosulás a szosznorai szerepvers, pontosabban Szosznora mintegy „elbújt” Puskin álarca mögé, hogy meg tudja mutatni apokaliptikus vízióját. Olyan benyomásunk keletkezhet, mintha Puskin szemszögéből
látnánk a világot, mintha Puskin a Szosznora-vers lírai hősének szerepét
töltené be.
*
Az eredeti vers és a fordítás összehasonlításánál elsősorban az egyes versszakok képeit vizsgálom. Egyértelmű, hogy szó szerinti fordításról egy vers
esetében sem beszélhetünk, hiszen a költő-fordító feladata a vers atmoszférájának, sajátos belső világának az újrateremtése, újbóli megélése.
Az első versszak központi motívuma a fa és az elindulás. Az eredetiben
szereplő utaznak (путешествуют) igét a magyarban a bolyonganak szó jelöli.
A „bolyongás” szó erőteljesebben irányítja figyelmünket az elindulás, az elvágyódás felé. Baka Istvánról már számos helyen leírták, hogy „romantikus
költő”; ebben a versszakban úgy érvényesíti költészetének e vonását, hogy
a romantika korának egyik jellegzetes jegyét – az elvágyódást hangsúlyozza
a konkrétabb jelentésű „elindulással szemben”. Ez az érzés csak erősödik
akkor, amikor az orosz Kelet köntöse (мантия Востока) szókapcsolat a magyar
fordításban keleti díszként szerepel.
A második versszak az orosz változatban figura etimologikával indul: élő
tobozok élnek ott (там живут живие шишки). A szemlélő élőként láttatja
a természet elemeit, ugyanakkor Baka fordításából hiányzik az élő szó, az „él”
ige helyett annak egyik szinonimáját olvashatjuk: lakni:
Ott laknak a faparókás
tobozok ...
Vagyis a fordításban a lakni ige szerepel. Ez a váltás már itt, ebben a versszakban azt jelzi, hogy a civilizáció áldozatává válik a természet, hiszen a lakás,
a lakni egy olyan kommunális jelenségre utal, amelyet az emberek azért találtak ki, hogy védjék magukat a különböző természeti ártalmak ellen. Érdekes
ez a játék a szavakkal, a jelentéssel: a fordító mintegy előrevetíti azt az okot,
ami miatt el kell indulni, el kell hagyni a természetet, s ezzel egyidőben a köl-

7

tői kép groteszk színezetet nyer. Akár a vers orosz változatában, ugyanúgy
a magyarban is egy különös sejtetési rendszer, az utalások kusza hálója szövi át
a vers világát. Másrészt ez a kép értelmezhető úgy is, hogy éppen az emberi tevékenység által veszti el a természet a természetességét, az ember a természet
elemeit úgy használja fel, hogy aztán azokból használati cikkek, élettelen tárgyak váljanak – azaz Baka az eredetihez képest személytelenebbé teszi verset.
A fordításból egy kevésbé élő világ látványa kerekedik ki. A versszak következő egysége is ezt a megállapítást támasztja alá. Kidagadt gomba-Szókratész
„elmélkedik” ebben a képben. A fordító ismét magyaráz, hiszen egy jelzővel
bővíti az eredeti verset. A kidagadt jelző bevezetésével – vagyis Szókratész
alakja még jobban összefonódik a gombával: akár egy szimbiózisban, együtt él,
együtt mozog vele.
Ahogy eddig is láttuk, a fordítás sokszor expresszívebb módon közvetíti
a szemlélő leírásait, mint az orosz vers, a fordítás mintha magyarázná az orosz
sorokat. Bár lehet, hogy ez csak a magyar anyanyelvű olvasó számára tűnik
így. Lehet, hogy Baka István tudatosan magyaráz egy olyan befogadónak, akinek feltételezhetően nincs birtokában az a kulturális kód, ami egy orosz anyanyelvű embernél automatikusan „bekapcsol” olvasás közben.
Így történik ez a következő versszakban is. Noha látszólag szó szerinti
fordítást kapunk, a képek szereplői a kardfogú vadászkutyák és a nyulak.
Ám amíg az orosz nyelvű változatban egyszerű ténymegállapítással, leírással fejeződik ki a fenyegetettség, addig a fordításban olyan igékkel, határozókkal találkozunk, melyek egyértelműen sugallják már a hangalakjukkal is
a szorongás érzetét. Futkosnak csaholva, megrettent, fölmered – míg az oroszban
futkosnak és ugatnak, felemelkednek (бегают и лают,поднимаются). A mássalhangzó-torlódások csak tovább növelik a félelmet, annak változatos formáit
– s ha lehet így fogalmazni –, a félelem sokszínűségét mutatják meg. Anélkül,
hogy az olvasó ismerné a cári bajusz szigorát, az úri vadászatok vérengzéseit,
érzi, sőt tudja, hogy itt most tényleg van mitől félnie.
Ez az érzés kissé tompul a következő versszakban. Bár az orosz változatban a kezdő sorban három alliteráló szó szerepel – a dombokon – hideg templomokban (по холмам – холодным храмам) –, és a további sorokban is előkerül
ez a 'h' hang, ami rideggé teszi a képet. A fordítás ezzel ellentétben mintha
lágyabb hangulatot idézne fel. Az alliterálást nem követi, és a későbbi megfogalmazás is inkább egy romantikusan romos táj képzetét kelti, semhogy a félelemét. A járnak (ходят) ige helyett a fordításban egy árnyaltabb mozgásra
utaló kifejezés szerepel: járnak-kelnek. Ha az előbb úgy tűnt, hogy élettelen ez
a természet, akkor most bebizonyosodott, hogy igenis él, csak a szabad mozgás
helyett Baka a civilizációra jellemző jelzőket, határozókat, igéket használja
inkább.

8

Az ötödik versszakban a felröppen és a riogattok igék arra utalnak, hogy
a civilizációtól kölcsönzött mozgás mellett ott él a természetes mozgás is, de
mivel keveredik a kettő, ezért kellenek ezek a mozzanatos kifejezések. Vagyis
Baka István megtalálta annak a módját, hogy a szosznorai szemlélő leírását
hogyan tegye befogadhatóvá a magyar olvasónak. Olyan többletet ad a fordításhoz, amely kulturális kulcsként működik, amely átjárást biztosít az orosz és
a magyar kultúra között – nem is fordítja, hanem inkább „megéli” ezt a kódot.
A fordító nézőpontja a következő versszakban viszont csak az elmondás
szintjén jelentkezhet, hiszen a darvak annyira jelen vannak az orosz kulturális
archetípusok között, hogy minden érzelmi árnyalatát csak bonyolult körülírással lehetne lefordítani.
A fordítás második része viszont teljesen egyértelművé teszi a szemlélő által láttatott világot. Talán kicsit túlságosan is egyértelművé.
Így a második rész nyitóképe éppen a kimondás által válik baljóssá. Az
üvegházban (по стеклннной теплице) kifejezés mintha még valamiféle melegséget, biztonságérzetet is árasztana magából annak ellenére, hogy ugyanakkor
benne foglaltatik az üvegbe zártság érzése is. A fordítás azonban a mögött névutóval olyan benyomást kelt már, hogy ez a fehérbe öltözött kócsag-lány egyértelműen be van zárva, meg van fosztva a szabadságától; ráadásul a járkál ige
még e tevékenység hiábavalóságára, céltalanságára is figyelmeztet. Olyan, mintha egy üvegkalitkába zárt várkisasszony, mintha egy lány fehérben várna valamire, s ahogy kitekint a börtönéből – mint a rácsokat a kalitkán – csak a vízjeleket látja az égen.
Ezt a bezártságot, pontosabban elzártságot fokozza a következő versszak
leírása:
Egyedül vagy. És a faházban
körüldeszkáz a csend.
A fordítás elemzése során egy Bakára nagyon is jellemző eljárást figyelhetünk meg. Jól látható e két sor alapján, hogy a fordítás nem csupán kifejezőbb
a magyar olvasó számára, de egyúttal megidézi az orosz kultúrkörnyezetet is.
Tehát „orosz verset” tartunk a kezünkben, hiszen a fordító sorról sorra egy
orosz világ illúzióját kelti, képeivel előhívja a tudatunkban meglévő orosz kulturális archetípusokat a kis zöld fenyőtől a jellegzetes orosz faházikóig. Az
olvasót ezek a képek a táj ugyanolyan átélésére késztetik, mint ahogyan azt
Szosznora szemlélője éli át. Vagyis úgy tűnik, hogy míg az orosz szemlélő csak
látja a tájat, a magyar azonban le is írja, meg is magyarázza ugyanazt a tájat.
A körüldeszkáz szóval ismét erősödik a kalitka, a bezártság, valamint a szorongás érzete. Baka versében a kép ki van fejtve, míg az orosz változatban az erőteljesebb hatást a fa- (деревянный) melléknév ismétlése kelti.

9

A következő versszakban ismét a fordítás szövege lesz a baljósabb, hiszen
a minden és mindenki által elhagyott világban a láthatatlan ördögök (невидимки бесы) helyett ördögök hada jelenik meg a szemlélő előtt.
Egyedül vagy, Magad – a fordításban e kifejezések segítségével még egyértelműbb az emberre való utalás. A fa-világ (деревянный мир) kifejezés Baka
fordításában fa-rideg világ, amely szintén magyaráz, kifejt: egy negatív gesztus
segítségével egyszerre utal emberi és ember nélküli, rideg környezetre is.
Az utolsó két versszak egyértelműsíti a baljósságot, a bezártságot, a bizonytalanságot: minden létezik valahol, de nem itt, a szemlélő síkjában.
Az apokaliptikus zárókép viszont némi optimizmust sejtet, hiszen a kócsag nem járkál, hanem lépeget, és csőrével vízjeleket rajzol. A túlélő reakciója
ez, azé a túlélőé, aki – mint egy hajótörött a palackpostával – üzenni akar
a többieknek. Figyelmeztetni akar tapasztalatainak bemutatásával, tudósítani,
vagy kommunikációba lépni másokkal, más kultúrákkal, más korokkal – az
időben utazni.

FELHASZNÁLT IRODALOM
SZŐKE KATALIN: A költő és műfordító szerepcseréje, Baka István költészetének orosz kulturális kódja
= Forrás, 1996. máj. 65–72.
BAKA ISTVÁN: Viktor Szosznora versei (fordítás). Utószó, Bp. 1986.

10

Õsz Mihajlovszkojében
1

2

Hol a gótikus fenyőkön
tűk merednek: zöld sereg,
ágak közt keleti díszben
harkályok bolyonganak.

Már elrepült madár, levél.
Az egek – vízjelek.
Járkál üveg mögött a kócsag,
fehérben, mint egy lány, fehérben.

Ott laknak a faparókás
tobozok, és lent a földből
kidagadt gomba-Szokrátész
elmélkedik az esőről.

Tüzek. Ezer szemmel unottan
pislogó kandeláberek.
Egyedül vagy. És a faházban
körüldeszkáz a csend.

Kardfogú vadászkutyák
futkosnak csaholva.
Megrettent nyulak
cárbajsza fölmered.

Elszálltak méhek, vadkacsák.
Az égben – ördögök hada.
S elmásztak tegnap a csigák is
a földgolyó dióbelébe.

A dombokon – e hideg
templomokban, mint apácák,
sóhajtozva járnak-kelnek
gépi varjak...

Magad e fa-rideg világban...
Fekete villámként szalad
a varjútoll a papíron,
és soraid sötétlenek.

Fagyott az áfonya, ám még
felröppen egy-egy levél.
Ó, Bolygó Hollandiak, csak
madarakat riogattok.

A méhek a kasban, a csigák a mélyben.
A madarak szárnya lehorgad.
Hol vagytok, vándormadarak?
A mennybolt utcái kihaltak.

Az egek matrózai
vitorláikat kibontják,
elrepülnek, elrepülnek
léghajóikon a darvak.

Lépeget bál-fehér ruhában
üvegbörtönében a kócsag,
s a homályos üveglapokra
csőrével vízjeleket rajzol.

11

