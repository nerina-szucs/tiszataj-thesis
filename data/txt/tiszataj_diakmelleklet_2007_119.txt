A TISZATÁJ DIÁKMELLÉKLETE
2007. FEBRUÁR

119. SZÁM

FABULYA ANDREA

Útvesztőben
ÉSZREVÉTELEK P ETRI GYÖRGY Ö T TÉTEL CÍMŰ KÖLTEMÉNYÉNEK D. TÉTELÉHEZ
órákig vártalak ariadne
e hovátlan világon közelebbről
a megbeszélt helyen
hiszen ígérted
kivezetsz esetleg
a fényre
Hol itt a labirintus? És hol van Thészeusz? Ha találtunk
„ariadnét”, még ha kisbetűvel is, de mégiscsak egy Ariadné, akkor hogyan tárható itt fel az alak által sejtetett
mítosz? És hol, miképp húzható meg a fonál – netán épp
Ariadnéé –, amelybe kapaszkodva teljes tanácstalanságunkban talán mégis valahogy kijutunk a versben oly távolian tündöklő fényre…
Amikor Petri György Öt tétel című költeményének D.
tételéről tűnődünk, az ógörög mítosz felelevenítése mellett egy másik mai költő verse is eszünkbe juthat: Baka
István Thészeusz című költeménye, amelyben a gigantikussá táguló, mindent magába szippantó, bekebelező és
groteszk-tragikus módon felemésztő szubjektum nem lát
ki és nem talál ki önmagából. Ebben a költeményben az
örvényszerű (fúgaszerű) szerkesztmény egy átmitizált,
ugyanakkor hangsúlyosan mai, modern „én”-t jelenít
meg, amely „én” mintha belegabalyodott volna a fonálba:
nemcsak nem talál ki önmagából, hanem már le is mondott arról, hogy kiutat keressen – mindössze regisztrál,
megállapít, axiomatikus érvénnyel tudósít és tudatosít
gyilkos és áldozat, hős és szörny, Thészeusz és Minotaurosz egyszemélyűségéről. Ez nem csupán összetartozás
tehát, nem, sokkal több annál. Egyetlen minőség, amely
mindent magába foglal: az emberi lélek groteszk-tragikus

PETRI GYÖRGY
(1943–2000)
A D. tétel – az összes
többihez hasonlóan –
központozás nélkül, a mondatalkotás szabályainak
elhagyásával íródott: nincs
mondatkezdő nagybetű,
nincsenek az értelmi tagolást
segítő sorhatárok, írásjelek.
A D. tétel egy közlés,
amelyben a szintagmákon
belül és köztük rejlő logikaigrammatikai viszony többékevésbé megállapítható,
felfűzhető.

teljességének rajza. És ami a legfontosabb: a harc helyszíne, a labirintus is maga a szubjektum, az „én” vállalt belső közege, imaginárius tere. Így az útvesztő itt nem csupán mint
helyszín jelenik meg, hanem sokkal inkább mint az emberi lélek legsajátabb jellemzője.
Miben, hol vész el Thészeusz, Athén királyfija, az ember? Ha nem a világban, hát önmagában…
…a labirintus én vagyok csak én
a kín a kéj a vaksötét a fény
magamra rontok én az áldozat
a hős vagyok ki vasfegyvert ragad
s a szörny akit meg kell gyilkolnia
én Thészeusz Athén királyfija
(részlet Baka István Thészeusz című költeményéből)

Csakúgy, mint a Baka-versnek, a Petri-szövegnek is nyilvánvalóak az intertextuális vonatkozásai: „ariadne” és a fényre vezetés megígért ( ám itt csak beígért) gesztusa egyértelműen felidézi az ógörög mítoszhős, Thészeusz sorsát, történetét. Graves, Trencsényi-Waldapfel és Kerényi mitológiai áttekintései alapján a mítosz röviden így foglalható össze: hős
Thészeusz Athén sok jó cselekedetéről híres királyfija volt, aki igazságosságának és nagy fizikai erejének köszönhetően több ellenségtől is megmentette Athén és Troizén népét (pl.
Pitüokamptész, a fanyűvő óriás; Prokrusztész, a rossz vendéglátó; a vad marathoni bika
stb.). Amikor a – fia halála miatt joggal haragvó – krétai Minosz király azt követelte Athéntól, hogy kilencévenként hét ifjat és hét leányt küldjön Krétára, a szörnyszülött (félig ember, félig bika) Minotaurosz barlangjába, a „labürinthosz”-ba, Thészeusz is elment az áldozatul szánt ifjakkal. A krétai királylány, a szép Ariadné azonnal beleszeretett Thészeuszba,
és egy gombolyag fonalat adott a bátor hősnek, hogy az kitaláljon a labirintusból. Thészeusz a szörny megölése után a fonal segítségével boldogul, kiszabadul az útvesztőből, de
ígéretét nem tartja meg, nem lesz a szerelmes királylány társa.
A Petri-szöveg címe: Öt tétel. A tételeket nagybetűk jelölik (A, B, C, D, E). A tipográfiai
kép szabálytalan, a „tételek” terjedelme változatos, versforma, ritmus, rímelés nem ismerhető fel. A mű inkább nevezhető szövegek láncolatának, mint versnek, de ha ragaszkodunk
a kategóriához, akkor talán szabad versnek nevezhetjük. Alapvető kérdés, hogy mennyire
függ össze és mennyire választható szét az „öt tétel”. Kétségünk lehet, hogy ha önkényesen
kiemelünk közülük egyet (amit én tenni szándékozom a D-vel), akkor nem csorbul-e
a tartalom teljessége? De igen, természetesen csorbul a teljesség, hiszen nem a szövegmű
egészével foglalkozunk, hanem annak egyetlen láncszemével. Mégis úgy gondolom, van jogunk önkényeskedni. Talán bölcsebb dolog lehet itt a részlet alapos szemrevételezése, mint
felszínesen és távolságtartóan replikázni a „nagyegész”-ről. Egyfelől a laza szerkesztés,
a „tételszerű” versállapot lehetőséget is ad arra, hogy olvasóként elemeljünk magunknak egyegy elemet, kijelentést, másfelől pedig „tételszerűen” vonatkoztathatjuk is ezt a versegészre.
A címmel kapcsolatban legalább két magyarázat merülhet fel. Az egyik: a „tétel” szó
a zeneirodalomban a „rész” megfelelője. Például a ciklikus szonáta és a szimfónia épül fel
különböző jellegű tételekből. A ciklikus zeneművek tételeit általában nem betű, hanem
számjegy jelzi. A szövegben ezt a fajta zeneiséget sem megerősíteni, sem elvetni nem len-

2

nék bátor, annál is inkább, mert a „zeneiség” a költeményben különös, zavaró hanghatások
formájában érhető csak tetten: „hanghullámok”, „eltévedt beszédrészek”, „édes emberi
hang hullaméze” (részletek a B. tételből). Ezek e kakofón, zajokban megnyilvánuló hangzások idézőjelezik vagy megkérdőjelezik a zeneiség fogalmát: nem a harmonikus ciklikusság
megjelenítését szolgálják, hanem a kaotikus létezés bizarr kísérői és hitelesítői ebben a versvilágban. A kakofónia jelenléte mellett a harmadik idézet szinesztéziás plasztikussága
(„édes emberi hang hullaméze”) viszi el ezt a szövegvilágot a zenei anyagtalantól a térbeli
anyagszerűség felé.
A címre vonatkozó másik magyarázat eredhet a tudományokból: a definíció, a lényeges
megállapítás, a szabályszerűséget tartalmazó kijelentés neve lehet tétel, pl. Pitagorasz-tétel, Thalesz-tétel. A szövegtan pedig a szöveg legfontosabb, leglényegesebb információt
hordozó mondatát nevezi tételmondatnak. Bár a Petri-szövegben nehéz mondatokról beszélni, helyettük inkább mondat értékű közlések vannak, ha mégis ebből a nézőpontból közelítünk, akkor a vers mondatai tételszerűen sűrített közlésekként mint a modern (posztmodern) létállapot „definíciói” jelennek meg.
Az általunk körültekintendő „tételnek” a D. betűjel jutott a sorban, hisz ez a 4. tétel. Az
Öt tétel a Körülírt zuhanás című kötet (1974) harmadik ciklusának a második verse. Előtte
a ciklus első darabjaként a Hozzád, ki olvasod című költemény keserű-figyelmező-fegyelmező hangja szólal meg, utána pedig a Levegő I. című vers elragadtatott felkiáltásai, sűrített, metaforás rácsodálkozásai következnek: mintha az útvesztőből kiérve valóban levegő
után kapkodnánk.
A ciklus címe: Szükségmegoldás. Mind a kötetcím, mind a cikluscím hangsúlyosan
irányt, illetve cselekvésbeli irányultságot fejez ki: a zuhanás – ha körülírt is – vertikális síkon határol be, a szükségmegoldás pedig a szükségszerűség tényével. A „körülírt zuhanás”,
a kötet címadó szintagmája ugyancsak a Szükségmegoldás című ciklusban található,
a Lépcső című költeményben. A minőségjelzős szintagma (körülírt zuhanás) itt épp a lépcső
metaforájául szolgál.
A Szükségmegoldás ciklus címét az azonos címet viselő versről kapta: groteszk-morbid
megoldás ez egy kényszerű házastársi kapcsolat felszámolására: a szükségmegoldást választva – jobb híján – öngyilkossággal kilépni a kapcsolatból és egyben az életből is.
Közös a kötetcímben és a cikluscímben is a felismerés ténye: az irányok körülhatároltságai, könyörtelen kötelmei, vagyis végső soron: az ember sorsba-létbe zártságának abszurd megfellebbezhetetlensége. Közös jegy tehát a szabadság hiánya! Az irányok öntörvényűen uralják az ember döntéseit, nincs szabadsága és hatalma felettük. Ez a felismerés
pedig az Öt tétel című kompozíció egészének és D. tételének is egyik fő következtetése.
A D. tétel – az összes többihez hasonlóan – központozás nélkül, a mondatalkotás szabályainak elhagyásával íródott: nincs mondatkezdő nagybetű, nincsenek az értelmi tagolást segítő sorhatárok, írásjelek. A D. tétel egy közlés, amelyben a szintagmákon belül és köztük
rejlő logikai-grammatikai viszony többé-kevésbé megállapítható, felfűzhető. A vers hat
szabálytalanul egymást követő sorból áll. A hat sor felfogható egyetlen mondatnak, és
többféleképp írásjelezhető. Ennek jelentősége van, hiszen egy olyan „nyitott művel” állunk
szemben, amely nemcsak lehetővé teszi olvasójának a „beavatkozást”, hanem az értelmezés, megközelítés egyik feltételeként is szabja meg. Ha én beavatkozom – nagy óvatossággal –, talán így teszem:

3

…órákig vártalak, ariadne,
e hovátlan világon, közelebbről:
a megbeszélt helyen,
hiszen ígérted:
kivezetsz esetleg
a fényre…
És – ahogy Jelenits István teszi, amikor Umberto Eco „nyitott művére” hivatkozva értelmezi Tandori Dezső Horror című versét – én is észreveszem, milyen rendkívül fontos
minden egyes szó helye és jelentése. De ezzel nem az alkotói szándékot szeretném kutatni
(mert az esetleges és kideríthetetlen ebből a Petri-szövegből), hanem csakis az alkotást. Az
alkotást, amelyben található:
3 ige (vártalak-ígérted-kivezetsz),
4 köznév (órákig-világon-helyen-fényre),
1 köznevesített tulajdonnév (ariadne),
1 kérdő névmásból egyéni szóalkotással képzett fosztóképzős melléknév (hovátlan),
1 befejezett melléknévi igenév (megbeszélt),
1 helyhatározószó (közelebbről),
1 közelre mutató névmás rövidült alakja (e),
1 magyarázó kötőszó (hiszen),
1 módosítószó (esetleg),
2 határozott névelő (a-a).
Ez az ideseregített szófajhalmaz nem csupán leltár. Több lesz annál, ha végiggondoljuk.
Először is szembeötlő névszótúlsúly van a szövegben. Célszerűnek tűnik talán épp ezért
a három ige közelebbi vizsgálata. A „vártalak” ige múlt idejű, E/1 személyű, tárgyra irányultságát tekintve pedig már jelzi a 2. személyt is. Ezt követi a másik két ige, amelyek E/2
személyűek, és az „ígérted” múlt, a „kivezetsz” jelen időben áll. A két személy (E/1 és E/2)
megjelenése kétpólusúvá teszi a vers világát. De nemcsak a két igei személyrag formáz két
pólust, hanem a tulajdonnév is! A köznevesített „ariadne” megjelenése a versben – a női
pólus. És aki őt szólítja, a vers beszélője: a férfi-pólus. A szerepkijelölés tehát megtörténik
az első sorban. Megteszi ezt – a számtalan példa közül hadd emeljem ki a nekem oly kedvest – Szilágyi Domokos is a Pénelopé című költeményben, csak épp fordított relációban,
hiszen ott a női pólus beszél és várakozik:
Pénelopé
Várlak, mert tudom: visszajössz;
visszajössz, mert tudod, hogy várlak.
Tökéletes kör: te meg én,
és tökéletes logika.
A tükör is csak akkor él,
ha van kit tükröznie. Egymás

4

tetteinek oka vagyunk,
oka és célja – te tudod.
Athéné óvjon, óvd magad.
(Szilágyi Domokos)

És ahogy a Szilágyi-szövegben a női név kijelölése implikálja és egyértelművé teszi
a férfi-pólust (Odüsszeuszt), úgy történik ez meg Petri szövegében is: „ariadne” neve megjelöli Thészeusz nevét. Csakhogy itt Thészeusz lesz a beszélő, és ő várakozik. És bár ez a várakozás csak órákig tart (Pénelopé húsz esztendőn át várta haza elbitangolt férjét), mégis
ez a várakozás a kilátástalan, és nem a másik. Induljunk ki ennek megértéséhez az igék jelentéseiből, hiszen a cselekvés jellemzi a szereplőt!
A beszélő férfi-pólus cselekvése: a várakozás. Pontosabban: a múltban történt várakozás, illetve a jelenbeli tudósítás, vallomás erről a várakozásról és – mint az a szövegvilágból, pl. az igeidőkből is kiderül – ennek reménytelenségéről, beteljesületlenségéről. A női
pólus volna itt az aktív, a cselekvő, hiszen a várakozás is rá irányul: ígér és reményt ad
a kiútra (ígérted – kivezetsz). Thezeusz mítosza a görög mitológia beavatás-történeteként
újra végiggondolandó, hiszen megvannak a szereplők, és nem hiányzik az útvesztő sem
(hovátlan világ). A mítoszban Thészeusz a Minotaurosz legyőzése után kapaszkodhat Ariadné fonalába – ezt parancsolja neki erkölcsi tartása és a beavatódás szigorú menete.
Előbb legyőzi a szörnyet, és utána indul vissza „a fényre”. A múltbeli perspektíva – a hőstett – tehát garancia a jövőbeli perspektívára, annak szükséges és elegendő feltétele: morális biztosíték a visszatérésre, a beavatás sikerére.
Petri vers-eszenciájában azonban ennek a hősies, aktív, cselekvő thészeuszi magatartásnak nincs nyoma, pontosabban: nyoma sincs. Itt a múltbeliségre az „órákig vártalak”
közlés utal csupán. Itt a magát „ariadnéjára” bízó „thészeusz” nem tudhat a magáénak
olyan perspektívát, amely akár a múlt, akár a jövő felől tekintve garancia lehetne a kiútra,
„a fényre”. Így ez a létezés pontszerűvé zsugorodik: rázárul a labirintus sötétje. És mivel
a beavatódás lényegi, definitív jegye a perspektivikusság – hiszen csak távlatból értelmezve
nyeri el értelmét a beavatott számára – ezért Petri „thészeusza” ettől a kegytől is elesik: beavatott helyett áldozat lesz.
A köznevesített tulajdonnév viszonylag ritka jelenség, sokkal gyakoribb ennek ellentéte: a köznév tulajdonnévvé formálása. Klasszikusaink közül pl. Csokonai alkot allegorikus nőalakokat (Remény, Magánosság), vagy más megfontolásból nagybetűz Ady (Ősz,
Holnap), akinél ez a módszer általában a szimbólumteremtés eszköze. A kisbetűzés („ariadne”) Petrinél nem a Pál utcai fiúk morálisan tiszta és magához képest még tévedéseiben
is következetes világa (nemecsek ernő). Ott világosak az irányok és szabadok a döntések:
a grund nem labirintus. Itt a kisbetűzés utalhat az ember pótolhatóságára, kicsinységére,
létezésének groteszk-tragikus banalitására, és egyben implikálja a kisbetűs „thészeuszt”. Ez
a világ maga kisbetűs. Ha a vers többi tételét is tekintjük, jelesül az A. tételt, akkor a kisbetű az ember tömegbe és panelházba zsúfolt magányának és kiszolgáltatottságának jelzése. (Az életérzés afféle abszurditást idéz, mint Gogol és Arany Akárki Akárkijevicse a talajtalan létezést ábrázoló csinovnyik-irodalom gyöngyszemében, A köpönyeg c. elbeszélésben, vagy szűk száz évvel később az egzisztencializmus „das Man” fogalma a banális létezésre.) Utalhat a behelyettesíthetőségre is ebben a „miért ne, ha már úgyis itt vagy”

5

erkölcsű világban. Fodor Géza jegyzi meg Petri-monográfiájában (1991), hogy épp a Körülírt zuhanás című kötetben jelenik meg „egyfajta lefelé stilizálás, tendencia önmaga és mások lefokozására”, és ezt hangsúlyosan elszenvedik a női szerepkörök, a nőiség attribútumai is. És ha figyelembe vesszük, hogy ebben a kötetben található A sertés énekeiből című
alkotás is, akkor hatványozottan érzékelhetjük ennek a lefokozó és önlefokozó indulatnak
a versformáló erejét:
Dohogva, mint a gép, zabálok.
Reggel van, dél van, este van.
Emésztek bambán, komoran,
langy lében lankadok nyakig…
(részlet Petri György A sertés énekei című művéből)

Ha pedig a D. tételhez visszatérve a lefokozó kisbetűzés következményeit kutatjuk,
a női szerepkör módosulása nyilvánvaló. A beavatott Thészeuszt (görög mítosz), a beavatott
dantei hőst (Isteni színjáték), a beavatott Ádámot (Madách), a beavatott János vitézt (Petőfi) és Csongort is (Vörösmarty), sőt a beavatott Faustot (Goethe) vagy akár a mindenkori
gyermekmesék reményteli legkisebb királyfiját olyan nőalak kíséri-várja, aki mindenképp
kiemeli, fényre viszi, megmenti a férfit, mert ha különböző módokon érvényesül is, de
megcáfolhatatlan érték a nőisége:
Az örök nőiség a magasba von…
(Goethe)

Mit állsz, tátongó mélység, lábaimnál!?
Ne hidd, hogy éjed engem elriaszt:
A por hull csak belé, e föld szülötte,
Én glóriával átallépem azt...
(Madách)

És ez akkor is teljesül, ha tudjuk, a nőszerep – különösen Madáchnál – igen összetett,
nem homogén jó („csodás kevercs”), ez alól Beatrice azért jelenthet kivételt, mert ő ab ovo
a Mennyországban várakozik, nem érik tehát földi kihívások...
Ezzel szemben Petri „ariadnéja” ígér ugyan, de nem váltja valóra ígéretét. Az ő szerepe
itt nem a kivezetés, irányadás, fényre emelés, hanem az ennek elmulasztásából adódó HIÁNY megtestesítése. Ebben a fosztóképzős világban a nőiség is csak hiányában tárulhat fel,
illetve a hiány által regisztrálható.
Nem volt véletlen itt a „fosztóképzős világ” kifejezés, hiszen ezzel elérkeztünk egy új
elemhez: a „hovátlan” melléknévhez és a „hovátlan világ” szerkezethez. Ez az egyéni szóképzéssel alkotott szó nemcsak iránytalanságot fejez ki. Török Gábor is megjegyzi A pecsétek feltörése című könyvében – melynek egyetlen bekezdése foglalkozik ezzel a verssel,
és épp a „hovátlan „ szóval –, hogy itt a fosztóképző nemcsak az irányok létét vonja el.
Ugyanis miután kérdő névmáshoz járul, az irányra kérdezés igényét is tagadja. Eddig tart
Török Gábor értelmezése. A szövegben ez a szó nagy súlyt kap, kulcsszóként hat: az út-

6

vesztőben nemcsak az irányok vesztek el, hanem a keresés igénye is. Ez tehát – a már tárgyalt időben való pontszerűség, perspektíva nélküliség mellett – a térbeli, sőt ezen túlmenően a morális, érzelmi, mentális kilátástalanságot is sugallja. Hiszen milyen világ az, ahol
hiányzik a kérdezés vágya? Milyen labirintus az, ahol hiányzik a keresés ösztöne? Funkcióját, értelmét vesztett, mondhatnánk gyorsan, ha nem lenne erre egy Kertész Imre által alkotott, látszólag véletlenül, valójában nagyon is indokoltan eszünkbe jutó szó: „sorstalan”
világ. Igen, életérzésében, formátumában, minden egyébben más a két mű, de a szavak itt
egymásnak felelnek. Hiszen Köves György azzal válik sorstalanná, hogy mindent elvesznek
tőle, még a perspektívára kérdezés jogát is, minden kérdezés jogát. Így hal meg benne
a kérdezés igénye. Az ő beavatás-története ebben közös Petri „thészeuszával”, mindenfajta
erőltetett párhuzamba állítás nélkül csak a két szó implikálta jelentésre koncentrálva:
a létezés mindkettejüknél pontszerűvé zsugorodik.
A már emlegetett Csokonai, aki egyébként igen modern életérzésekkel dicsekedhetett
– habár nem tette, inkább búsult emiatt; Nemes Nagy Ágnes is ír erről a Magánossághoz
című elégikus ódáról szóló esszéjében –, negatív festéssel formál „kietlen” és „hímetlen”
versbéli tájat (A Reményhez). Berzsenyi A közelítő tél c. elégiájában a „rózsás labyrinth”
létét hiányolja (érdekes egybeesés a motívumban, ám itt a labirintus a Szimbólumszótár
szerint is a korabeli kertművészet egyik produktuma, a harmónia kifejezője, tehát értékhordozó elem). Ezek a tagadó formulák mindkét példaként említett versben a valaha megvolt értékek elvesztésére utalnak. A Petri-szöveg beszélője is tud róla, hogy volt valaha
hová? is, de hiányzik gesztusaiból a keresés igénye. Mégis ott van tudatában a „megbeszélt
hely”, a „közelebbről”… Paradox tétel ez a D. tétel! Zsúfolva van a szöveg helyszínekkel,
miközben nem lehet még rájuk kérdezni sem! Ez a modern labirintus lényege? A számtalan pont, melyek közt nem vezet sem út, sem irány, sem kérdés, ami fonál lehetne?
Így nyer kiemelt jelölő szerepet a két határozott névelő: „a megbeszélt hely”, „a fény”.
Hiszen a határozott névelő konkretizáló, már ismert elemre vonatkoztató, tudatosító funkciója itt a két helyszín közti áthidalhatatlan távolságot hangsúlyozza: mint két pillér, melyek közt nem épült híd. És így válik a bizonytalanságot érzékeltető módosítószó („esetleg”)
a bizonyosság apatikus elfedőjévé: esetleg jöhet „ariadné”, aki bizonyosan nem jön. Esetleg, de nem talán! Nem, nem talán. Az „esetleg” véletlenszerű, esetszerű cselekvést sugall.
A „talán” reményt fejez ki. Bár mindkettő bizonytalanságot jelöl, és egymás szinonimáinak
tekintjük őket, mégis eltérő beszélői attitűdöket tárnak fel. A „talán”-ban lehetne bízni. Az
„esetleg” kiszámíthatatlan. Egy árnyalat a különbség csupán, mégis fontos: „thészeusz”
számára ugyanis így az egyetlen bizonyosság a „hovátlanság”, a létezés hovátlansága.
Az életművet lezáró Amíg lehet című kötet Labirintus című költeményében újra megjelenik Ariadné – nagybetűsen. Itt kifejtettebb a tartalom, ugyanakkor zártabb, – ha lehet –
még tételszerűbb, axiomatikusabb és prózaibb a közlés. A reményvesztettség határozottan
artikulálódik, a vers beszélője ugyanakkor aktív, cselekvő: cselekedeteivel először tudatosítja, majd felszámolja a létezés elhibázottságát. Ez a hatsoros már felvállaltan rögzíti
a beavatás elmaradásának tényét: „kiút nincs”. De a beszélő itt nem elszenvedi ezt a hiányt,
hanem csupán regisztrálja, közli és maga vet neki véget – az igény megszüntetésével: „Elvágom Ariadné fonalát.” Az áldozatiság itt nem passzív élmény, mint a D. tételben, hanem
vállalt döntés. Ez az Ariadné nagybetűs Thészeuszt implikál, akinek Minotaurosza a saját
egyszeri élete.

7

Labirintus sokféle van. Az ógörög mítosz „labürinthosza” még félig állat, félig ember
szörnyet rejt, akit le kell győzni a hősnek. Az évszázadok során aztán átalakul a szörny is,
a hős is, és ami marad: az útvesztő. A fogalom nyerhet transzcendens értelmet (Dante Poklának bugyrai, Krisztus kálváriaútja), kaphat és kap jelentést beavatás-történetként. És
a beavatás együtt járhat erőteljes modern kori életélményekkel: Kosztolányi novelláiban
(A kulcs, Az utolsó felolvasás), Franz Kafkánál (Add föl!), Stephen King lélektani horrorjában
(Ragyogás).
Pilinszky János „nyílegyenes labirintusban” látja a lélek útját a halálban (Egyenes labirintus), Baka István a mindent bekebelező tudatnak felelteti meg az útvesztőt (Thészeusz),
Petri pedig, én úgy határoznám meg: pontszerű labirintust alkot, amely (mint a fekete
lyuk) elnyel minden irányt, minden hová-t, minden perspektívát. Ha az Öt tétel többi darabját is tekintjük, akkor pedig megtaláljuk ehhez a beszédhelyzetet is: a panelházak 20.
századi útvesztőit, a tömegben szekularizáltan, magányosan élő, minden értelemben otthontalanul hányódó ember életének díszleteit.
Szeged, 2006. február 14.

IRODALOMJEGYZÉK
Cserjés Katalin szövegelemző gyakorlatai (nem publikált formában)
Török Gábor: A pecsétek feltörése (Magvető, Bp. 1989)
Szimbólumszótár (Balassi, Bp. 1997)
Fodor Géza: Petri György költészete (Szépirodalmi, Bp. 1991)
Kulcsár Szabó Ernő: A magyar irodalom története (Argumentum, Bp. 1994)
Jelenits István esszéje Tandori Dezső Horror című verséről
Nemes Nagy Ágnes esszéje Csokonai Vitéz Mihály A Magánossághoz című költeményéről
R. Graves: A görög mítoszok (Európa, Bp. 1970)
Kerényi Károly: Görög mitológia (Szukits, Szeged 1997)
Trencsényi-Waldapfel Imre: Görög regék (Móra, Bp. 1976)

8

