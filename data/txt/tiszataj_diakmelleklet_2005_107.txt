A TISZATÁJ DIÁKMELLÉKLETE
2005. MÁJUS

107. SZÁM

VADAI ISTVÁN

A fűnyírógép (idebenn)
JÓZSEF ATTILA: O SZTÁS UTÁN CÍMŰ VERSÉRŐL
Minden költői életműben akadnak kulcsfontosságú versek, kiemelkedő művek, olyan költemények, melyek később állandó darabjaivá válnak az antológiáknak, az iskolai szöveggyűjteményeknek. Ezek a versek, mint a kirakatba tett árucikk, előtérben vannak, sokat beszélünk
róluk, számos elemzés választja őket tárgyául. És minden
költői életműben akadnak kevésbé fontosnak tűnő versek, melyeket nem tudunk kívülről, nem beszélünk róluk,
sőt gyakran azon is meglepődünk, hogy egyáltalán a szóban forgó költőtől valók. József Attila életművéből könynyű jól ismert, sokat idézett, gyakran elemzett verset választani. Sorok és versszakok tucatjait tudjuk kívülről, és
ha nem is fújjuk könyv nélkül valamennyi versét, a jellegzetes, nevezetes darabok mentén eligazodunk az ismerős
költemények között. Annál meglepőbb, hogy az ő művei
között is akad olyan, melyről elsőre talán azt sem mondanánk meg, hogy József Attila írta. Ilyen költemény az
Osztás után. Kevéssé ismert, a tankönyvek és antológiák
ritkán foglalkoznak vele. Megbújik az összes verset közlő
kiadások többi darabja között. Szerényen meglapul és várakozik. Várja, hogy talál-e értő olvasóra, hogy kerül-e
olyan helyzetbe, hogy egy gondolatmenet végül is kilicitálja.
Úgy gondolom, hogy a költői életművek jellegzetes
darabjai általában méltán foglalják el azt a kiemelt helyet, ahová a költő vagy az értelmezők szándékából kerültek. De az életmű jellegtelen darabjai igen gyakran
méltatlanul bújnak meg az ismeretlenségben. Mert jó
költő esetében nemigen van olyan darab, mely valóban
jellegtelen lenne. Mindegyik darab magán viseli azokat
a jellegzetes tulajdonságokat, állandóan jelenlévő költői

JÓZSEF ATTILA
(1905–1937)
A versbeli szituáció az
osztást követően áll elő, ez
a kezdőpillanat, amikor még
nem dőlt el semmi, de már
tart a játék, sőt adottak
a játék erőviszonyai, megismerhetőek a lapok, felmérhetőek az esélyek. A még és
már ellentéte teremti meg
azt a feszültséget, mely
azonnal általánosítható, és
így a vers az emberre
vonatkozó filozófiai,
ontológia gondolatsort
hordozó költeménnyé válik.

jegyeket, melyeket a kiemelt, megkülönböztetett verseknél láthatunk. És éppen ezek a kevésbé ismert, kevésbé fontosnak gondolt versek árulhatnak el lényeges apróságokat az
úgynevezett „nagy” versek jellegzetességeiről.
Választott versünk alkalmi költemény. Keletkezésének körülményeiről a Színházi Élet
1935. április 21–27-i számából értesülhetünk. A vers itt a bridzs-rovatban jelent meg, Darvas Róbertnek, a rovat vezetőjének Rögtönzés című írásában. A vers kritikai kiadásából
(József Attila összes versei, közzéteszi: Stoll Béla, Akadémiai Kiadó, Budapest 1984. 237.)
idézzük a cikk sorait: „Egy kávéházban összeakadtam rég nem látott kedves barátommal,
az egyik kitűnő költővel... Szó szót követett, ő a költő gondolkozásának nagy kapacitását
vitatta. Fogadást ajánlott, hogy tíz perc alatt bármely témakörből egy szonettet ír, melyben a végzet hatalmát fejezi ki. Megkötöttük a fogadást. Én persze a bridzs témakörét
tűztem ki. Költőnk nyolc perc alatt készen volt az alábbi formás szonettel.”

Osztás után
A kártya ki van osztva. Reszketünk,
Észak, Kelet, Nyugat és Dél kezében,
bubik, királyok, dámák jelmezében
s szótlanul várjuk, mit tesz végzetünk.
Ki vagyunk osztva. Megvan helyzetünk.
Mit tehetnénk a szabály ellenében?!
Mint mozdulatlan csillagok az égen,
változhatatlan rajzunk, jellemünk.
Vörösek és feketék, vérben, gyászban,
fényesre lakkozottan, lámpalázban
így kell kinek-kinek sorsára várni,
hogy boldogságunkat, mit rejt szerelmünk,
a gyönyörű sikert, mely megvan bennünk,
ki tudja-e a végzet licitálni.
Pusztán abból a tényből kiindulva, hogy a vers alkalmi költemény, József Attila maga sem
közölte saját neve alatt, köteteibe sem vette fel, máris magyarázatot találhatunk a vers viszonylagos mellőzöttségére. Hiszen csupán egy rögtönzésről, tréfáról, fogadásról van szó,
arról, hogy a költői elme milyen fürge, mennyire találékony. Nem költészet ez – mondhatná bárki –, hanem akrobata mutatvány. Szabott időre verset írni, ráadásul más által
adott témára – ez igazi feladvány, elmesport, de az így létrejövő helyzet nem alkalmas arra,
hogy mélyen átgondolt, megszerkesztett, sokatmondó költemény születhessen. A cikkből
pedig pontosan kiderül, hogy ilyen, költői elmélyülésre alkalmatlan körülmények között
született a vers. Fogadásból tíz perc alatt rögtönözve, sőt még azt is hozzátehetjük, hogy
olyan témára, mely előre láthatóan nem túl alkalmas lírai gondolat kifejtésére. Darvas Róbert olyan témakört választott, mely neki, a bridzs-rovat vezetőjének, és a rovat olvasóinak
is kimondottan érdekes, valódi csemege, ám nem kecsegtet árnyalt lírai lehetőségekkel. De

2

hát a fogadáshoz az is hozzátartozott, hogy bármely témakörből szabad választani, bármely, azaz még költészetre látszólag fölöttébb alkalmatlan téma is szóbajöhet.
József Attilától nem volt idegen az efféle költői játék. Szeretett játszani a nyelvvel,
a versformákkal, a rímekkel. Elegendő felütni az 1984-es kritikai kiadás 483–536. oldalait,
és Rögtönzések, tréfák, személyes érdekű apróságok fejezetcím alatt bőségesen olvashatunk belőlük. Akad itt reklámvers-paródia, névnapi köszöntő, versbeszedett étlap, öncélú
szójáték, emlékkönyvbe írt tréfás rögtönzés, és verseskötetbe írt ajánlóvers is (egy-egy
példa mindegyikre: [Nor-coc], [Ma névnapja van Etelnek...], [Kínálgató], [A fákon...],
Mancinak (és Miskának), Herz Henrik őméltóságának).
A bő ötven oldalas gyűjtemény példáit akár szaporítani is lehetne. Tasi József a Hívogató cimű tréfás báli meghívót is József Attila versének tartja (ld. Hívogató, József Attila
ismeretlen verséről, in: József Attila könyvtára, Budapest 1996. 225–229.) Ez a darab
a Kínálgató testvérversének tekinthető, magam is a költőtől származó darabnak hiszem.
Tasi József tanulmánya mellé egy fényképet is közöl egy Makaiéknél rendezett álarcosbálról, melyen József Attila látványos jelmezben pózol. Bányai László (Négyszemközt József
Attilával, Budapest 1943. 42–43.) a következőket írja erről az estről: „Farsangkor álarcos
bálat rendeztek a lakásukon Makaiék. A nyomtatott, tréfás szövegű meghívót kézrőlkézre adták a meg nem hívottak is. A szöveg s a minden ételről-italról lebeszélő, mulatságos és szellemes verses étrend József Attila műve volt. De – mint mondották –, ezúttal
ezen a bőséges ételű és italú és ötletű estén József Attila még nővérének, a ház asszonyának csillogását is elhomályosította: zulukaffer leányzónak volt öltözve, aki szalmaszoknyájával minduntalan a legszebb és legfiatalabb lányok közé furakodott s állandóan
azok körül settenkedett. Tudjátok, mit lányok?... – illegette-billegette magát egész este.
Az évekre kihangzó vidámságnak ő volt a verhetetlen angyali sztárja.” Akár József Attila
szerezte a Hívogató-t, ahogyan Szabolcsi Miklós is vélekedik („Kemény a menny” József
Attila élete és pályája 1927–1930. Budapest 1992. 518.), akár József Jolán, ahogyan Stoll
Béla véli (József Attila-textológia, Irodalomismeret 1995. augusztus, 17.), annyi bizonyos,
hogy a költőtől nem volt idegen sem az önfeledt bolondozás, sem az ehhez kapcsolódó tréfás rigmusok, alkalmi versek gyártása.
A Szabad ötletek jegyzéké-nek számos részlete ugyancsak szójátékon, ötletes nyelvi
megoldáson alapul. A szöveg keletkezése korántsem olyan önfeledt és vidám, mint az előző
példa verse, ám a pszichoanalitikus önvallomás is számos ponton rokonítható az alkalmi
költeményekkel. Ez is rögtönzés, hiszen a költő arra törekedett, hogy azonnal a papírra
vesse azt, ami éppen az eszébe jut. A szabadasszociációs technika egyik mozgatóeleme éppen a nyelv, a szavak hangtestének hasonlósága, a hangokkal, betűkkel végzett elemi műveletek. Így aztán a Szabad ötletek jegyzéké-nek nem egy részlete tekinthető játékos rímtárnak, a költői gondolkodás önkéntelen melléktermékének, látványos példának arra, hogy
József Attila folyamatosan játszik a nyelvvel, még akkor is, amikor éppen önmagában vívódik.
De térjünk vissza a kritikai kiadásban közölt alkalmi költeményekhez. Ezek között
olvashatjuk azt a [Szonett-játék]-ot, mely az Osztás után című, ugyancsak szonett formájú
vers keletkezéséhez a leginkább hasonlítható. Ez a négy szonett József Attila és Illyés Gyula
közös verse. József Jolán így emlékezik meg erről a játékról (József Attila élete, Budapest
1940. 297–298.): „Egy papírlapra rímeket írtak fel, szonettformában, a másiknak kellett

3

a rímekhez megírni a verset. Hogy nehezebb legyen a feladat, címet is adtak a megírandó versnek. Attila és Illyés órákon keresztül írták ezeket a szonetteket.” Elegendő
a feladvány-szerű játék illusztrálására csak a versek címeit és rímsorozatait idézni. Illyés
a következő két megoldandó címet és rímsort adta: 1. cím: Cézár Galliában – rímek: szemüveg – balrament – Lübeck – parlament, kapus – dohány – vad hus – a lány, pilla most
– hajlék(főnév) – villamost – hajlék(ige), kimosd – szivarost; 2. cím: Reggeli ájtatosság
– rímek: hasmánt – fuszekli – szedd ki – vaspánt, nem áll – füzet – üzet – Revál, ujja –
skatullya – mi az?, jól fujja – cim az – pimasz. Szinte lehetetlennek tetszik, hogy ezeket
a feladatokat valaki jól megoldja. József Attila azonban – ahogy ez a kiadásokban olvasható
– elegánsan és könnyedén vette az akadályokat. Aztán fordult a kocka, és ő adott címeket,
rímeket a másiknak: 1. cím: Egy Modiano-cigarettapapír elszakadt – rímek: kelta már –
kereplett – szerep lett – tanár, szamár – meglepett – e leplet – ma szár, Vác – sokác –
kósza, alakiság – kis ág – kabóca; 2. cím: A másodfokú függvények egyenletei – rímek:
Konstantin ápolj – Szemere Elek – erre felkelek – Konstantinápoly, berekben kele vész –
bukaresti banda – luk ha festi randa – a gyerekben kelevéz, Salmon – malmom – csiribiri fitty, Beregi eridj – horoszkóp – vérszivó gonosz pók. Ezen a legutóbbi sorozaton már
érződik, hogy szinte a lehetetlenségig nehezített gonoszkodás. A címtől idegen, keresetten
hosszú kínrímek alig hagynak lehetőséget arra, hogy a vers egyáltalán értelmes maradjon,
nemhogy még a cím értelmét valamelyest megközelítse. Illyés megoldása ennek ellenére
ugyancsak elfogadható.
A [Szonett-játék] négy darabja sokmindenben rokona az Osztás után című alkalmi szonettnek. Ezek is rögtönzött versek, más által szabott témára. Közös a két szituációban,
hogy a költői feladatot éppen az egyik legnehezebbnek tartott versformában, szonett alakban kellett produkálni. A hasonlóságok mellett azonban érdemes odafigyelni a különbözőségekre is. Az Illyéssel folytatott játék legfontosabb eleme az előre rögzített, a másik által
speciálisan játékosra és nehézre szabott rímsorozat. A bridzs-vers esetében nincs ilyen
rímkényszer. Ott épp az a meglepő, hogy feltűnően „gyengén” rímel, megelégszik a toldalékismétléssel. Különbséget jelent az is, hogy a szonett-játék darabjait a költők nem szánták nyilvánosság elé, a maguk szórakoztatására írták, legfeljebb technikai ujjgyakorlatnak
tekinthették, melynek valóban nincsen egyéb célja, mint a tréfás költői erőpróba. Az Osztás után esetében József Attila előre tudta, hogy a rögtönzött költemény nyilvánosságra
kerül, komoly költeményt írt, még akkor is, ha sportos, játékos szituációban rögtönzött is.
Ez is tréfás erőpróba, de már nem a színfalak mögött, hanem a függöny előtt.
A legfontosabb eltérés azonban a költemények választott témája. A szonett-játéknál
valóban a másik költő adta a rímek mellé a készítendő költemény címét, és a versnek valahogyan ehhez a címhez kellett igazodnia. Az Osztás után esetében csak látszólag igaz az,
hogy Darvas Róbert adta a témát: a bridzset. Két mozzanat gyengíti ezt a feltételezést. Először is József Attila nyilván tudta kávéházi beszélgető partneréről, hogy a magyarországi
bridzs-élet egyik legnagyobb alakja. A 30-as években Darvas több bridzs-szakkönyvet is írt,
például A pakli szemével címűt. (A magyar bridzs-szakkönyvekről szólva gyorsan említsük
meg, hogy a magyarországi bridzs-élet másik közismert alakja Ottlik Géza volt, aki angolul
írt Hugh Kelsey-vel remek szakkönyvet Adventures in cardplay címmel 1979-ben, ami
magyarul 1999-ben jelent meg Kalandos hajózás a bridzs ismeretlen vizein címmel.) Eb-

4

ből következően József Attila előre számíthatott a témakörre, gyaníthatta, hogy a másik
nemigen terelheti másfelé, mint a kártyajáték.
De ennél tovább is mehetünk. Ha figyelmesen olvassuk Darvas cikkét, abból kiderül,
hogy a vers valódi témája nem a bridzs, hanem a végzet hatalma. A költő mondta azt,
hogy: „bármely témakörből egy szonettet ír, melyben a végzet hatalmát fejezi ki.” József
Attila fejében tehát előre ott lebeghetett egy költemény terve, melynek mind a formáját
(szonett), mind a tónusát, mondandóját (a végzet hatalma) ő maga szabta meg. Ezek után
Darvas előre gyanítható módon a bridzset jelölte meg témakörnek, s a költőnek csupán
ehhez az előre sejthető témakörhöz kellett igazítania előzetes tervét. Természetesen nem
akarjuk azt állítani, hogy József Attila ne tudott volna bármikor, bármiről tíz perc alatt
szonettet írni. Nyilván tudott volna. De jelen esetben vélhetően nem volt ilyen kényszerhelyzetben.
Erről árulkodik a szonett arányos felépítése, valamint az az alapvető tartalmi mozzanat,
hogy maga a bridzs, a játék két fázisa, a licit és a lejátszás eleve magában hordozza a két
szembenálló fogalom a lehetőségek és megvalósulásuk közötti feszültséget. Ahhoz, hogy
a költeményt alaposabban értelmezzük, külön kell választanunk a vers felszíni, általában
a kártyajátékhoz kapcsolódó képeit, a bridzs szemléletmódjából következő mélyebb fogalmi
mozzanatokat, és a József Attila életművére általánosan jellemző metaforákat. A három
tartalmi réteg egyensúlyban van, folyamatosan illusztrálják, értelmezik, kiegészítik egymást. Ha versünk valóban pillanatnyi rögtönzés lenne, akkor ezt csak a szerencsés végzet
magyarázná. Úgy véljük azonban, hogy itt inkább a költő részéről indított hatékony licit
vezetett a megoldásra.
A vers címe: Osztás után. Az első szó máris a kártyajátékra utal, annak egy meghatározó mozzanatára, a kezdésre, és a kezdetei feltételeket megszabó véletlenre. Osztás előtt
ugyanis a paklit szokásosan megkeverik. A keverés véletlen, ha úgytetszik sorsszerű kezdőfeltételt állít elő, a játékosok előre kiszámíthatatlan helyzetbe kerülnek. A sors keze kifejezés ugyan nem szerepel a versben, de mint látni fogjuk, megteremtődik az a képi szint
is, ahol a játékosok vannak a végzet markában. A cím második szava az időre vonatkozó
névutó. A versbeli szituáció az osztást követően áll elő, ez a kezdőpillanat, amikor még
nem dőlt el semmi, de már tart a játék, sőt adottak a játék erőviszonyai, megismerhetőek
a lapok, felmérhetőek az esélyek. A még és már ellentéte teremti meg azt a feszültséget, mely
azonnal általánosítható, és így a vers az emberre vonatkozó filozófiai, ontológia gondolatsort hordozó költeménnyé válik.

*
De egyelőre maradjunk meg a legfelszínesebb képi rétegnél. Soroljuk fel, hogy mely szavak
idézik meg a kártyaasztalok világát, nézzük meg, hogyan, milyen kifejezésekben jelenik
meg a kártyázás a versben. Ezzel párhuzamosan rögtön azt is megkísérelhetjük felfejteni,
hogy milyen módon olvasható a vers ezen a korlátozott értelmezési síkon.
A címbeli osztás után rögtön az első sorban felbukkan a kártya. Az első sorban megismétlődik az osztva, itt a nyelvtani szerkezet érzékelteti, hogy a lapok szempontjából ez
elszenvedett cselekvés, csak tárgyai a játéknak. Úgy résztvevők, hogy nem ők maguk döntenek a játék menetéről. Ezt a gondolatot folytatja a sor második fele: Reszketünk. Az ontológiai gondolatmenet azonnal egy egzisztencialista vacogásnál köt ki. Már a játszma

5

kezdő pillanata félelemmel teli. Vagyis a vers alaphangulata a jövőtől, a végzettől való
félelem.
A harmadik sor felsorolja a kártyacsomag figurás lapjait: bubik, királyok, dámák. Megszemélyesítés ez, vagy inkább álarcos megszemélyesítés. Hiszen a kártyalapok már a vers
legelső sorában megszólaltak, és nyilván ideértendőek a hármasok, hetesek, kilencesek is.
A megszólalók tehát emberi alakot öltöttek, legalábbis gondolkodni, érezni, beszélni tudó
lényekké váltak, s az olvasó helyet tud gondolatban cserélni velük, elfoglalhatja pozíciójukat, átérezheti, magára vonatkoztathatja helyzetüket. A harmadik sorban szereplő lapok
emberi figurákat ábrázolnak. Ezek a jelmezek egy hétköznapibb megszemélyesítés eszközei. Nem kell hozzá költemény, hogy e lapokat metaforikusan említsük, szinte a nyelv,
maga a megnevezés kényszerít rá bennünket, hogy így beszéljünk róluk. Ezek a lapok tehát
osztás után megmutatják magukat, ott lapulnak a játékosok kezében, felismerhetően, jelmezben és valójában.
Az ötödik sor megismétli a szenvedő szerkezetű mondatot: Ki vagyunk osztva. Ezt
értelmezi a sor második fele, és ebben a tekintetben ez az értelmezés visszautal az első sor
második felére, itt olvasható a reszketés (legalábbis egyik) oka, a kártyák helyzete. A játszma
szempontjából döntő fontosságú, hogy a lapok hogyan oszlanak meg az egyes játékosok
között, milyen a lapok egymáshoz viszonyított helyzete. A lejátszásnál nyilván az erősebb
lap fog ütni. A hívások sorrendje, az ütések, a nyerő és vesztő pozíciók mind erősen függnek az osztás utáni helyzettől. Hogy ez mennyire kényszerítő körülmény, arra a hatodik sor
ismételten utal. A szabály a kártyajáték természeti törvénye, olyan áthághatatlan körülmény, mint a valódi világban a fizika rendje. A sor egzisztencialista mozzanatát a sorvégi
kérdő- és felkiáltójel mutatja, reményvesztett kétségbeesés olvasható ki belőlük.
A nyolcadik sor rajz szava a kártyalapok rajzolatát jeleníti meg, elsősorban a figurás lapok emberi ábrázolásait. A lapok jelleme persze elsősorban a lapok erejét, rangját jelenti,
ettől függ a lejátszás során tapasztalható jellemük – például a királynak az a tulajdonsága,
hogy ugyan nagyon erős, időnként mégis alulmarad egy ásszal szemben, vagy ami ebből is
következik: mivel nagyon erős, a játékosok eleve törekszenek arra, hogy semlegesítsék,
eleve számolnak lehetséges helyzeteivel, és arra törekszenek, hogy az ász erejét vele szemben fejtsék ki. Hasonló módon a tapasztalt kártyajátékos előre tudja, mire számíthat egy
játszmában adott figurakészlettel.
A rajz szó jelentésköréhez kapcsolható a kilencedik sor vörös és fekete jelzője. Ezek
a francia kártya alapszínei, a csomag két vörös színnel (káró és kőr), illetve két fekete
színnel (treff és pikk) jelölt lapokat tartalmaz. Tehát tulajdonképpen négy „szín” szerepel
a játékban, de ezek valójában két valódi színnel (és persze eltérő jellel) vannak jelölve. A szín
szó nem fordul elő a versben, itt mégis ellentét alakul ki a játékbeli világ és a valódi világ
között, hiszen a terminus eltérő jelentésű az egyik és másik környezetben. A valódi világ fogalmai a sor második felében jelennek meg. (Házi feladat: Keressünk retorikai, szintaktikai, logikai magyarázatot arra, hogy miért mindig a strófanyitó sorok második fele utal
közvetlen módon a vers lírai alanyára!) A vér és gyász visszakapcsol a reményvesztett
alaphelyzethez. Félelem és reszketés, harc és halál.
A tizedik sor az első olyan sor a versben, ahol pozitív értékmozzanatra figyelhetünk fel.
A fényesre lakkozott kifejezés arra vonatkozik, hogy a szóbanforgó kártyacsomag nem az
olcsóbb (krétázott) fajtából való, hanem finomabb, gondosabban kidogozott. Az ünnepi

6

dísz jelentéskörét sugallja a lámpaláz szó is, mintha a lapok színpadi jelenésre várnának
(jelmezben!). Amint sorra kerülnek, eljátszhatják szerepüket. A szóban türelmetlenség, izgalom és félelem is van, de ennél talán fontosabb, hogy van benne remény is. Ezt a tizenkettedik sor ki is mondja: boldogság és szerelem, majd a következő sorban megjelenik
a siker. A költemény vége hirtelen arról kezd beszélni, hogy a résztvevőkben, a kártyalapokban nem csak aggodalom, hanem remény is van. A szerelem szót érthetjük általános pozitív értéknek, de gondolhatunk arra is, hogy a rajzosan megjelenített lapok férfi (bubi, király) és női (dáma) alakjai közötti viszonyról van szó.
A vers utolsó sora a fentiekben végigvitt értelmezéshez kapcsolva csak annyit árul el,
hogy a játszma kimenetele a végzettől függ, azon múlik, hogy a licit, a játék bevezető szakasza, ahol eldől a játékosok szándéka, milyen irányú lesz. Alkalmas módon próbálják-e
majd kijátszani őket, vajon megfelelő célok érdekében-e, és megfelelő lapok birtokában-e?
Tulajdonképpen két mozzanat dönti el a játékot, az osztás és a licit. E kettő fogja keretbe
a verset, tökéletesen zárt kompozíciót hozva létre ezzel. A többi már csak puszta megvalósulás.

*
Értelmezésünk második szakaszában figyeljünk arra, hogy a szonett nem általában a kártyajátékról szól. Ha ezt tenné, úgy a véletlenről, a vakszerencséről, a hazardírozásról és
a nyerészkedésről szólna. Jelen esetben azonban a kártyajáték nem szerencsejáték. Semmi
köze nincs az „ördög bibliája”-ként emlegetett paklihoz, a kártyajósláshoz, a hatalmas tétekhez. A szóban forgó játék ugyanis a bridzs. A sakkhoz mérhető szellemi felkészültséget
igénylő elmesport. Eszköze ugyan a sokféle szerencsejátékhoz is használható francia kártya, ám a játék nem pusztán az osztáson, és az ebből adódó helyzeten múlik. Azon is, de
legalább ilyen fontos szerepe van a licitnek. Anélkül, hogy rövid bridzs-tanfolyamba kezdenénk, vázolnunk kell a játék menetét, és néhány apróbb mozzanatát.
A játék természetesen keveréssel és osztással kezdődik. Négy játékos foglal helyet az
asztalnál, ezeket a bridzs-szaknyelv hagyományosan Észak, Dél, Kelet, Nyugat nevekkel
szokta megjelölni, hogy egyértelmű legyen, hogy egymáshoz képest hogyan ülnek. A szemben ülő játékosok alkotnak egy-egy párt, tehát Észak és Dél alkotja az egyik párt, és az ő
ellenfelük a Kelet és Nyugat alkotta páros. (A versenybridzs ennél bonyolultabb, de erre
most szándékosan nem térünk ki.) Furcsa, hogy József Attila versében a második sor logikátlan sorrendben mondja fel az égtájakat, vagyis a játékosok „neveit”. Sem az egymáshoz
tartozó párok nem különölnek el, sem az osztás, vagy lejátszás sorrendjét nem tükrözik, hiszen ott az óramutatóval megegyező irány: Észak, Kelet, Dél, Nyugat a sorrend.
Miután minden játékos kapott 13–13 lapot, vagyis a teljes 52 lapos csomagot kiosztotta
az osztó, kezdetét veszi a licit. Ebben a valóban licitáláshoz hasonló játékrészben a játékosok egymást követően olyan bemondásokat tesznek, amellyel játékra vállalkoznak valamilyen aduszínben (esetleg aduszín nélkül). Szigorú forgatókönyve van annak, hogy milyen
bemondások érvényesek, és azok milyen sorrendben hangozhatnak el. Egyre erősebb, azaz
egyre magasabb bemondások követik egymást (egymásra licitálnak), s eközben az egyes
párok tagjai a licit menetéből információt kapnak arról, hogy a partnerüknél milyen lap lehet. A bridzs licitrendszereinek könyvtárnyi szakirodalma van, ebbe az irányba egyáltalán
nem térünk ki. A lényeg csupán annyi, hogy a licit véget ér valamilyen érvényes bemondás-

7

sal, mondjuk Észak vállalkozik 9 ütésre pikk aduszín mellett. Ha a többi játékos passzol,
akkor a feladat az, hogy az Észak–Dél pár közösen legalább 9 ütést vigyen el a lehetséges
13-ból, a Kelet–Nyugat páros pedig igyekszik legalább 5 ütést elvinni, hogy ezt a tervet
meghiúsítsa. A lejátszás a játék következő része. Kelet kijátssza az első lapot, Dél leteríti az
összes lapját (innen kezdve az ő lapjaival is Észak játszik), rendre minden játékos lapot
tesz a hívásba, és a legerősebb lap viszi az ütést. A 13 ütés végeztével eldől a játék, és az
eredménytől függően a teljesítésért vagy bukásért a párok pontszámokat kapnak.
Miután a bridzs-játszma több játékból áll, a párok átlagosan egyforma valószínűséggel
kapnak erősebb és gyengébb lapokat. A játék valódi tétje nem az, hogy az egyes játékot éppen melyik pár nyeri, hanem az, hogy a kiosztott lapokban rejlő lehetőségeket milyen
pontosan tudják a licit során feltárni, és bemondani, és az így elvállalt ütésszámot valóban
ki tudják-e játszani. Jó bridzsjátékosok ugyanabból a leosztásból több pontot tudnak szerezni, mint a gyenge játékosok, mert pontosabban licitálnak, és pontosan olyan ütésszámra
vállalkoznak, ami az adott lapok birtokában maximálisan lehetséges. Nincs annál boszszantóbb, amikor a játszma végén kiderül, hogy ezekkel a lapokkal akár 12-t is lehetett
volna ütni kőr színben, de a pár csak 7 treff ütést vállalt el. És természetesen az is kudarc,
ha túl magasra szalad a licit, és nem sikerül a teljesítés. Az ellenvonalat lehetett volna
buktatni, ehelyett a saját párosunk bukott.
József Attila szonettjében csak három mozzanat utal arra, hogy bridzsről van szó (most
eltekintve attól, hogy Darvas Róbert ezt a témakört jelölte meg). A második sor Észak, Kelet, Nyugat és Dél felsorolása, az 5. sor helyzetünk szava, és a vers utolsó szava, a licitálni.
Tehát a versben látszólag nincs erősen jelen a bridzs. Valójában a második sor teljesen
egyértelművé teszi ezt, és ez elengedhetetlen a szonett értelmezéséhez. A helyzet szót eddig
már sokféle jelentésben használtuk. Jelentette költő és Darvas Róbert szituációját, az olvasó befogadói állapotát, a kártyalapok fekvését. Bridzsről lévén szó, feltétlenül számolnunk kell a lejátszás néhány technikai elemével, ezekre a szakirodalom az impassz és expassz elnevezéseket használja. Korábban már említettük a kártyalapok jelleménél, hogy
a király az egyik legerősebb lap, de mégsem a legerősebb, az ász a lejátszás során üti. Gyakran éppen az a cél, hogy az egyik vonal (valamelyik pár) elfogja a kézben lévő királyt. Ha
egyszerűen lehívjuk az adott színből a legmagasabb lapot, az ászt, akkor nemigen járunk
sikerrel, hiszen az ellenfél nem a királyt fogja dobni, ha van kisebb lapja. Csak akkor jutunk célhoz, ha rávesszük az ellenvonalat, hogy egy magasabb lapot a királlyal üssön meg,
és a következő játékos ezt ütheti ásszal. Ez azonban csak akkor járható út, ha az ász a király
mögött foglal helyet, vagyis például Nyugat kezében van a király, és Északnál az ász. Hogy
a lapok elhelyezkedése milyen, ez alapvetően befolyásolja a lejátszási technikát. Magának
a játéknak a neve (bridzs – híd) is erre utal. Észak és Dél (vagy fordítva: Kelet és Nyugat),
azért, hogy a megfelelő helyről hívhasson (esetünkben a király előtt előtti helyről), átmenetekről, hidakról gondoskodik, úgy intézi, hogy lejátszáskor a kéz (példánkban Észak) és
az asztal (Dél) között tervszerűen közlekedhessen. Vagyis a lapok helyzete, a kezek közötti
megoszlása és elhelyezkedése lényeges eleme a játéknak.
Osztás után már eldőlt, hogy a lapok milyen helyzetben vannak. Minden játékos látja,
hogy milyen lapjai vannak, de egyelőre semmit nem tud partnerének a lapjairól, és a licit
előtt azt sem tudhatják, hogy milyen aduszínben, hány ütésre vállalkozva fognak játszani,
támadnak-e, vagy védekezni fognak. Nem tudják még, hogy mi a játszma tétje. Ilyenkor

8

a bridzsjátékosok először a saját lapjaikat értékelik. Speciális pontszámításos eljárással
dolgoznak, ahol a kézben lévő figurák és az egyes színhosszúságok (színhiányok) fontosak.
Éppen a versben is emlegetett bubik, királyok, dámák (és a József Attila által nem említett
ászok) képviselnek jelentős ütéserőt, ezekért számol a játékos figurapontokat. Tehát a szonett harmadik sora, ha rejtett módon is, de utal a lapértékelés mozzanatára.
A vers értelmezéséhez azonban nem az egyes kifejezések, sorok a lényegesek, hanem
bridzs egész játékmenete, az, hogy a siker-hez helyes és hatékony licit-re van szükség. Csak
akkor eredményes a játék, ha a kiosztott lapokban lévő lehetőségek már a licit során világossá válnak. Semmit nem ér az erős lap, ha a játékosok rosszul mérik fel a helyzetet, ha
nem látják meg a lehetőséget, ha nem a megfelelő célt tűzik ki maguk elé.
Hogy a bridzs témaköre egyáltalán nem volt idegen József Attilától, arra még egy tréfás
hangvételű verset idézhetünk.

Az uj honőrhöz!
E GY JÓL SIKERÜLT JÁTSZMA EMLÉKÉRE
Megszülettél lábbal, kézzel,
távirati rövidséggel.
Szlemmet szoktak így csinálni:
nem tudtak kilicitálni.
Te sem győzted jószivvel – mi? –
a mamának kibicelni,
Untad a sok link bemondást,
pikk helyett a káróbontást.
S fölvisitál, mint a bibic:
„Nem leszek itt tovább kibic!”
Mamád, kis rönonsszal élve,
igy ütött egy robbert nyélbe.
Ebben a versben jóval több a bridzs-szakkifejezés. A cím honőr szava az egy kézben
azonos színben egymás mellett sorakozó figurás lapokat jelenti, ha ezek együtt fordulnak
elő, azért külön jutalompont jár. A szlemm viszonylag ritkán fordul elő, mert nagyon erős
lap kell hozzá; a licit során bemondott, tehát előre elvállalt 12 vagy 13 ütést jelent, vagyis
ilyenkor a felvevő játékos majdnem az összes (vagy az összes) ütés elvitelére vállalkozik.
Mivel igen nehéz a licit során egy sikeres szlemm esélyeit előre jól felbecsülni, gyakori,
hogy a játékosok nem tudják kilicitálni. Ilyesmiről beszél költemény negyedik sora. A link
bemondás olyan megszólalás a licit során, mely nem igazodik jól a kézben tartott lapokhoz,
felületes, hozzá nem értő megszólalás. A pikk és káró színekre való utalás már a lejátszásra
vonatkozik, arra, hogy a felvevő milyen sorrendben kezd hozzá az egyes színek lehívásához. A rönonsz szabálytalanságot jelent. Ilyen (apró) szabálytalanságnak minősül minden
a játékra vonatkozó megszólalás (eltekintve persze a szabályos licittől), így az önkéntelen
fölvisítás is, hiszen ebből a játékosok következtetni tudnak a többiek lapjára, elszalasztott
vagy megjátszható lehetőségekre. A robber általában több játszmából álló sorozat, melyben a játékosok adott pontszám (2×100 pont) eléréséig játszanak.

9

Ez a tréfás vers érezhetően alkalmi rögtönzés, leginkább a rímötletek mentén halad
előre. Különösen látványos például a bibic – kibic rímpár. Noha jóval több bridzs-szakszó
fordul elő benne, mégsem épül olyan alapvetően a játék elveire, mint az Osztás után. Az
egyes játékelemeket ugyan megnevezi, de nem épít rájuk metaforát, a játékot nem kezeli
összetett metaforaként. Ha mindenképpen hasonlóságot keresünk a két vers között, akkor
ez talán a szabály fogalma. Az uj honőrhöz! utolsó előtti sorában egy adott szabály megsértéséről van szó, az Osztás után hatodik sorában pedig a szabályok sérthetetlenségéről.
Talán ez is mutatja, hogy az egyik komolytalan vers, a másik pedig halálosan komoly.

*
Elemzésünk harmadik lépéseként egyetlen sorra irányítjuk a figyelmünket, ez az Osztás
után hetedik sora: Mint mozdulatlan csillagok az égen. József Attila költészetében gyakran fordul elő a csillag motívum. Maga a szó is igen gyakori verseiben, de talán még jellemzőbb az űr, kozmosz, mindenség, világegyetem motívumköre. A korai versektől kezdve
egészen az életmű végéig folyamatosan elő-elő kerülnek ezek a képek, gyakran egymás
mellé vetítve a mikro- és makrokozmoszt. Hosszasan lehetne példákat sorolni, ehelyett
most csak utalunk Tverdota György kitűnő összefoglaló tanulmányára (József Attila költészetének kozmológiai vonatkozásai, Irodalomtörténeti Közlemények 1979. 121–133.). Ebben többek között az Osztás után is említésre kerül. Tverdota megkülönbözteti a newtoni
világnézeten alapuló statikus világképet, és a táguló világegyetemre vonatkozó dinamikus
elgondolást. Versünk változhatatlan csillagai természetesen az előbbihez sorolódnak, az
utóbbira szép példa mondjuk a Költőnk és kora: „a világ / a táguló űrben lengve / jövőjének nekivág”.
Miután a hetedik sor mozdulatlan és a nyolcadik sor változhatatlan szava eligazít ebben a kérdésben, megállapíthatjuk, hogy a csillagképek állandósága, örökérvényűsége jelenik meg a sorokban. Az égbolton feltűnő csillagképek mindig ugyanabban az alakban jelennek meg, ők képviselik a világegyetem rendjét, szigorú, megmásíthatatlan szabályait.
Talán ez a szigorúság, kérlelhetetlenség kapcsolja össze József Attila életművében a csillag
motívumot és a rács, cella, börtön szavakat. (Meg talán a szegedi Csillag-börtön, ahogyan
erre a Költőnk és kora elemzése kapcsán próbáltam utalni. Ld. Tükörben tükröződő tükör,
Tiszatáj könyvek, Szeged 2002. 181.) A motívumkapcsolódás szép példáit sorolja fel Tverdota György ugyancsak a Költőnk és kora értelmezése során (»Mindenség a semmiségbe«
– Kísérlet a „Költőnk és Kora” elemzésére, in: „Költőnk és Kora”, Magyar Helikon 1980.).
Az Osztás után kapcsán talán kitágíthatjuk ennek a motívumnak az értelmezési tartományát. Egészen világos, hogy a hatodik sor a bridzs szabályaira, a szabályok áthághatatlanságára vonatkozik. Ezzel kapcsolatban jelenik meg a következő két sorban csillagos ég
képe, majd a lapok rajza, jelleme. Grammatikailag a mozdulatlan csillagok, a lapok megváltoztathatatlan értékére, típusára, erejére vonatkoznak. De beláttuk már, hogy mindezt
a lapok helyzetére is érthetjük, az ugyanúgy eldöntött, osztás után már meg nem változtatható. Mintha a csillagképek állandó helyzete jelenne meg a rajz szóban. A csillagképek rajzolata előhívja az asztrológiában, horoszkópok készítésénél használatos jellemrajz fogalmát is. Miután a költemény a lapok, a játszma sorsáról szól, ez az asztrológiai értelmezés is
helyénvaló. Vagyis a rajz szó egyszerre jelenti a lapokra nyomtatott, embert ábrázoló képet, csillagképet és adott karaktert, jellemet is.

10

Kilépve most abból a körből, ahol a vers szereplői kártyalapok, értelmezhetjük úgy
a szonettet, hogy az mindannyiunkról szól. Filozófiai költemény, mely ember és végzet
szembenállását beszéli el. Ekkor nyilván konkrét értelmet nyer a jellem, de nem kevésbé
konkrét a szabály fogalma sem. A világ fizikai és erkölcsi törvényei szabják meg, mik a lehetőségeink, és ezen belül a végzet dönti el, hogy lehetőségeinkből mi valósulhat meg, mi
marad kilicitálatlan. Különféle jelmezekben várjuk, hogy boldogságunk, szerelmünk eléri-e
a sikert, vagy vérben, gyászban elbukunk. Ember, játékos, kártyalap és kártyalapra nyomtatott ember – ezek alkotják a lépcsőfokokat két világ, a mikro- és makro-világ között.
A játék – mint oly sokszor az irodalomban – itt is élet-metafora. Önkéntelenül is Rilkének
A szökőkutakról szóló verse idéződik fel ilyenkor bennem (mert Tandori Dezső a maga
játék-metaforái, kártya-, sakk- és lóverseny versei mellett sokat emlegeti). Kálnoki László
fordításában így fejeződik be a költemény:
Feledtem hát, hogy megkövült magányban
él a csillag, s szomszédjához mogorva?
Hogy a világok csak a zokogásban
társak a térben? - Tán az égnek orma
miénk, ott élünk más létekbe fonva,
s fölnéznek este ránk. Talán gyakorta
dicsérnek minket költőik, s fohászok
szállnak felénk. Tán ismeretlen átkok
célpontja vagyunk, melyek sohse fognak,
szomszédai egy istennek, akit
szintünkön vélnek, míg árván zokognak,
kiben hisznek, s kiből kijózanodnak,
s képmása annak, ha lámpásaik
őt kutatják, s tűnő, hatástalan
fényük szórakozott arcunkon átsuhan...
Nos, a szinteknek ez az átjárhatósága, hogy egyik a másik metaforája lehet, de ez a viszony
esetenként megfordítható, a mikro- és makro-világnak ez a kölcsönös helyzete villan elő
József Attila versében is. S ha már Tandori Dezsőt emlegettük Rilke kapcsán, megtoldhatjuk még azzal, hogy a kint és a bent talán ugyanilyen relatív fogalmak. Egy klasszikus Kantidézetet („A csillagos ég fölöttem, az erkölcsi törvény bennem.”) Tandori a következőképpen értelmez át (Egy talált tárgy megtisztítása, 1973. 24.):

Kant-emlékzaj
A fűnyírógép (odakint)
A villanyborotvám (odabent)
A többi már csak puszta megvalósulás.

11

