S19G4

tiszatáj
5 9.

1JL53S

É V F O L Y A M

Lászlóffy Aladár,
Tandori Dezső,
Tolnai Ottó versei
Grendel Lajos,
Nagy Koppány Zsolt,
Veress Miklós prózája
Baka István
emlékének
(Gömöri György,
Határ Győző verse,
Nagy Márta,
Máté-Tóth András írása)

Kibédi Varga Áron
tanulmánya
Buday György
metszetei

2005. szeptember

tiszatáj
IRODALMI FOLYÓIRAT
Főszerkesztő:
OLASZ SÁNDOR

Szerkesztő:

HÁsz

RÓBERT

A szerkesztőség tagjai:
ANNUS GÁBOR

(művészeti szerkesztő)
DOMÁNYHÁZI EDIT

(nyelvi lektor)
HAJÓS JÓZSEFNÉ

(szerkesztőségi titkár)

tiszatáj
Megjelenteti a Tiszatáj Alapítvány Kuratóriuma
a Csongrád Megyei Önkormányzat, Szeged Megyei Jogú Város Önkormányzata,
a József Attila Alapítvány és
.••*•.
|i
a Nemzeti Kulturális Örökség Minisztériuma
^Ti \ r f t
Nemzeti Kulturális Alapprogram
'••
támogatásával.
"i
§9 S
NEMZETI Kll llRÁUSÖRÖKSÉG

MiMS/.ií uiiM \

Felelős kiadó: Tiszatáj Alapítvány.
Szedés, tördelés: Tiszatáj Alapítvány.
A lapot nyomja: Garmond 2000 Kft., Szeged.
Felelős vezető: Kinyik Erika.

JsL A

*ALlS

Internet: www.tiszataj.hu e-mail: tiszataj@tiszataj.hu

Szerkesztőség: 6741 Szeged, Rákóczi tér 1. Tel. és fax: (62) 421-549. Levélcím: 6701 Szeged, Pf. 149.
Terjeszti: Lapker (Magyar Lapteijesztő Rt.)
Előfizetésben terjeszti a Magyar Posta Rt. Hírlap Üzletága 1008. Budapest, Orczy tér 1.
Előfizethető valamennyi postán, kézbesítőknél,
e-mailen: hirlapelofizetes@posta.hu, faxon: 303-3440
További információ: 06 80/444-444
Egyes szám ára: 350 forint.
Előfizetési díj: negyedévre 900, fél évre 1800, egész évre 3600 forint.
ISSN 0133 1167

Tartalom
LI X . ÉVFOLYAM, 9. SZÁM
2005. SZEPTEMBER
TOLNAI OTTÓ: Mint rongy gyöngy égő pipacs ....................

3

TANDORI DEZSŐ: A huszonnyolcadik év (Változat); A 21.
sz. Rilkéje (II.) .............................................................

13

NAGY KOPPÁNY ZSOLT: Lakást vettem Pesten ....................

20

LÁSZLÓFFY ALADÁR: Szolgálatos! Ki fekszik ott előtted? ...

29

VERESS MIKLÓS: Egy utóélet előélete (Vázlat szegedi biográfiámhoz) .................................................................

31

ORCSIK ROLAND: Sárga vers; Garfield, mindenek felett;
Garfield pedig nem aszkéta; Boldog, szomorú dal .....

40

GRENDEL LAJOS: Rosszkedvem naplója – 2005. április
(André Malraux esete Pongrácz István gróffal) .........

45

Baka István emlékének
HATÁR GYŐZŐ: Egy Baka István-vers története .................

51

NAGY MÁRTA: „Tenger és ég ablaktáblái között” (Baka István Isten fűszála című versciklusáról) .......................

56

MÁTÉ-TÓTH ANDRÁS: Baka Istene (Tisztelgő tanulmány
halálának 10. évfordulójára) .......................................

68

GÖMÖRI GYÖRGY: Elkésett tisztelgés ..................................

78

TANULMÁNY
KIBÉDI VARGA ÁRON: A narráció formái és határai ............

79

KRITIKA
FÜZI LÁSZLÓ: „Az irodalom … mégse csupán a magunk
privát mulatsága” (Schöpflin Aladár összegyűjtött levelei) ............................................................................

88

BENEDEK SZABOLCS: Valami Balogh Tamás .......................

92

BÜKY LÁSZLÓ: Bánki Éva: esőváros ....................................

95

Szerkesztői asztal ............................................. a belső borítón

ILLUSZTRÁCIÓ
BUDAY GYÖRGY metszetei a címlapon, a 12., 28., 30. 44., 55.,
67., 87. és a 100. oldalon
BAKA ISTVÁN fényképe az 50. oldalon

TOLNAI OTTÓ

Mint rongy gyöngy égő pipacs

Téged is szájon vágnak
Nem vágták szájon
nem vérrel maszatolta szét
a száját
persze előbb-utóbb szájon vágják
ha sokat kényeskedik
szájon vágják
az ólomvégű pásztorbottal
nem vágták szájon
piócát halászott a sárga árokban
aztán megéhezett
pipacsot zabált a csárda mögött
azt mondja szereti
szereti zabálni a pipacsot
pedig csak azért eszi
ne haljon éhen
téged is szájon vágnak
ha sokat beszélsz
gurgulázhatsz a csordakútban
magadra gyújthatod kénes vizét
s majd elválik
hisz van aki keveri a csodakúttal.

Mint otthon
Noha kis drótkosárban térdkalácsa
mászik a padlásra
mint mikor szénából-szalmából szedte
a tojást

4

tiszatáj
benyúlt a lyukon de nem a tűt
a tojást keresni
a még langyos tojást markolni
örökre
benn hagyni úgy a kezünket
markunkban a tojással a kazalban
örökre
hadd keressék aztán mások
mint tűt ahogy keresnek
s tű helyett
igen ez maga az örökkévalóság
majd sárga kiscsibét vigyen el a görény
mászik a padlásra
viszi fel a kis drótkosarat
székről létráról kapaszkodik
ne tudd meg milyen egy dalmát padlás
a tulajok csontjai szanaszét argentinában
vásott hálók gubancában egy kitüntetés
találgatják melyik forradalom
melyik oldalán is állt a nagybajszú ős
bontja a tetőt kilátót készít
fotelból nézi majd mondja
ahogy érkezik hvárról a hajó
hogyan hullámzik
mint délibábban
a jó zsíros feketelila bácskai föld
mert ugye mindig csak feketét mondunk
a lilát kifelejtjük
nincs aki szájába véve
hosszasan ízlelgetve pontosítson
én most a feketét felejtem ki
napok kérdése
noha kis drótkosárban térdkalácsa
elindul
bukdácsol az őrült lila földeken
bukdácsol akárha káposztalepkét
fehér bálnát üldözve
úgy marad mások is végezték így a családból
a lángoló pipacsban
úgy marad künn térdre esve a lila végtelenben.

2005. szeptember

5

Mint a pokolban
A kis falu kéményei szépen füstöltek
csutkával tüzelni akárha tobozzal
a csutkának hasonló az érintése
mint a rénszarvas lapátjának
jóllehet arrafele tobozzal tüzelnek
hát igen bonyolult dolgok ezek
gondolj csak bele
amikor kispiacnál befordulunk a szikesre
a királysírok között füstölgő
szeméttelepet elkerülendő
noha a szemétben élő gyerekek
sosem is hibázzák el parittyájukkal
a patkányokat
(fergeteges kis hordájukban
van valami mitikus
régész barátom fején mint koronát tisztelik
a négy sarkán csomóra kötött taknyos zsebkendőt)
egy tojást mutatott amelyben a jégzsinórnak
nem sikerült a középen fixálnia az életet
mármint a kakashágást
ha ez így folytatódik
mi szólt ki a műhelyből a púpos szabó
jóllehet a varrógép berregésétől
úgysem hallotta volna a választ
ha lett volna válasz
de mi sem tudtuk meg
mi lesz ha így folytatódik az a valami
csak azt éreztük egészen bizonyosan
hogy így folytatódik
hozott egy kosár csutkát
átjött a sánta szomszéd és bizonygatta
valahol dániában esett fogságba
és mind többször álmodozik arról
mi lett volna ha dán asszonyt hoz magával
csak egy rénszarvaslapátot akasztott volt
az ajtó fölé a tisztaszobában
és valóban így folytatódott
égtünk mint a pipacs tüzében a pokolban.

6

tiszatáj

Nem ússzuk meg
Láttuk leszedte már a kötélről
a lepedőket a vörös dunyha –
az azúr paplanhuzatot
nem ússzuk meg a mángorlást
bár ha magunkat is behúzhatnánk
egy falábú ember
két láda marmaládét tolt az allén
aztán 20 év kiesett pedig
jól keresett volna mint templomfestő
de valamiféleképpen hideg volt a keze
ahhoz hogy angyalszárnyakat fessen
valaki mákdarálót kért kölcsön
mértük fel a jégkárt mondta
aztán pacalra voltunk hivatalosak
de ott meg mint aknára
ráfutottunk egy szófosó figurára
s mikor már a vécébe akartuk fojtani
azt mondta előbb nézzük meg
próbáljuk ki így mondta
próbáljuk ki ha merjük milyen forró a keze
ő festette fel aztán az angyalokat
új templomunk falára
persze tette hozzá regény misu
hogy angyalok-e valójában
az majd csak akkor lesz megítélhető
miután felgyújtották lerombolták
ám keze alapján mi megelőlegeztük neki
jonathán azt mondta úgy peng a tolluk
mint násztáncát járó páva farkában peng
a hárfa
elemér a vértóban úszva
akárha az északi sarkon egy jéghegybe
hattyúba ütközött
én térdig pipacsban
egy gyöngytyúk fejét fixáltam már napok óta.

2005. szeptember

7

Mi szépet
Ültek a 100 éves alma alatt
iszogatták a finom gyenge bort
amikor feltűnt a szomszéd
nagy bőrpapucsában
a forró homokon
vásott szatyrában
meddig váshatik egy szatyor
vásott szatyrában három tojással
és az üres flaskával
mindig három tojással fizet
többet tán nem lophat
az asszony észreveszi
iszogatták a finom gyenge bort
s pincehidegét hogy fokozza
szibériáról kezdett mesélni
mint fahasábokat úgy rakták egymásra
megfagyott társaikat
szájukban öklömnyi jég ragyogott
végre mind kiénekelte a magas cét
voltak akik meg állva fagytak meg
ragyogtak a poláris napban
isten drága jégsakk-készlete
de tette hozzá felemelve rezgő ujját
a cárt akkor már rég lelőtték
majd ment vitte vásott szatyrában
a forró homokon a teli flaskát
a tojások abszolút csapágy
golyói forogni kezdtek
látszott két-háromszor fog tudni
még átjönni a forró homokon
alámerül a papucsa
ágynak esik meghal
ám temetésén
az a szibériai kórus énekel majd
kérdem mi szépet mondjak még
talán azt
vásott szatyra immár az enyém

8

tiszatáj
egy bélyegért cseréltem volt vele
a cár képével
mi lesz velem kérdezte a gyengéd borász
hol szerzem be ezután a napi három tojást
ne zaklassa fel magát
érkezhetnek még hozzánk mondtam
ragyogó jégtojással a szájukban
szibériából énekesek.

Az inasok felvihogtak
Első öltönyét próbálta
arra gondolt ezután már
nem fürödhet a verebekkel
a porban
de akkor átszaladt a műhelyen
a szabó szőke lánya
és a nagy tűpárna
hangosan dobogni kezdett
az inasok felvihogtak
parázzsal töltötték épp a vasalókat
úgy halok meg fércelten
gombok nélkül a sliccemen.

Mint a mákdaráló
A klopfolót kereste
még a nagyanyjáé volt
mint a mákdaráló
és a kis rézszitát találta meg
a királyok érezhettek valami hasonlót
ha elveszelődött koronájukra leltek
jóllehet az ország már mint pipacsmező
parazsallott az alkonyatban.

2005. szeptember

9

Mint rongy
Egy imaginárius térben látta
működni a kis szabó (rég halott)
mágnespatkóját amint az élet által
brutálissá dagasztott tűpárnákból
egyenként huzigálja a rozsdás tűket
de nem ebbe hibbant bele
hanem abba észrevette
a szabókréta lapocskájának
halványkékje
immár nem azonos egzaktmód
a biliárdkréta tömböcskéjének
halványkékjével
ebbe hibbant bele
a kék bágyadt
s immár nem üde halványsága
valami ilyesmit beszélt
mások másba hibbannak bele
nem bírják elviselni a liszt
szitálásának hangját
énreám példának okáért mondta
a rénszarvaslapát anyagának finomsága
hatott hasonlóan
vannak ilyen lapátok mondtam
a tengerit a kölest a fénymagot
is ilyen bársonyos lapátokkal
forgatják át-meg át be ne gyúljon
igen mondta majd hozzátette
isten is ilyen lapáttal hányja ránk
a szűz havat
lényegében ennyi hangzott el
egy-két mondattal ha több
s ez minden jel szerint számomra elég volt
mások is megjegyezték belehibbant
egymásról mindig megjegyezzük
ki mikor mibe hibban bele
de persze tovább éljük éltünket
rég el is felejtve már mágnespatkót

10

tiszatáj
szabókrétát rénszarvaslapátot
csak hát éppen hogy hibbantan
ültem a kis tőzegtó partján mesélte
ő épp átvágott az árvalányhajas pusztán
már ez is végtelennek tűnt a délibábban
majd megállt a kissé magasabb szúrósabb
selyemkóró (vaddohány) sávban
s egyértelmű volt azon sosem is fog tudni átkelni
leverő érzés volt rádöbbenni
többé sosem is találkozhatunk immár
jóllehet valahol sejtettem ezeket a sávokat
maga a teremtő teríti elénk
mint rongy gyöngy égő pipacs szőnyeget.

A klasszikus
Előbb arra gondoltam a fiáról beszél
egy álombéli sétahajón játszik
jóllehet
a liszt ferencz zeneakadémián végzett
ő klasszikus mondta
mire én összerezzentem
láttam magam a tükörben
ősz kese hajam csomókban lógott
azt jól tudtam egy tehetségtelen borbély
mégis összerezzentem
nem értettem miről folyik a szó
ki is a klasszikus
fogalmam sem volt
hogy éppen a nádvágásról beszél
magáról mint klasszikus módszerre esküsző
nádvágóról
elszégyeltem magam
hiszen az én hajam vágta
aki sosem is lehetek klasszikussá
már gyerekkoromban beépítettem magamba
valami szecskázóféle önroncsoló masinát
ő klasszikus ismételte
kizárólag gyalázkával dolgozik

2005. szeptember

11
bosszankodva mesélte hetekig nyomta
az ágyat ugyanis hiába volt jégpatkója
illetve talán jobb lett volna
ha nincs is jégpatkója
jégbe fagyott flakonra lépett
derékig megmerült
elhatározta diverziókat fog végrehajtani
a műanyagszatyrosok flakonosok ellen
ő klasszikus
de vegyem tudomásul
ő mostantól átmegy terroristába.

Kérsz papírt
Orcsik orlandó tűnik fel hóna alatt
a fosszília új számával
balog egy utcai zenésszel csinál épp
tévéinterjút a kárász utca egyik padján
kérsz papírt kérdezi a szerb maffiózó
(szép magyarsággal: kérészpapír.)
a szlovák maffiózótól
köszönöm nem kérek mondja a szlovák maffiózó
(szép magyarsággal: nemikerék.)
meghalt a könyvelőm
mire én kissé összerezzenek
hisz magam is afféle könyvelő lévén
ecsetemmel rizshártyánál is finomabb
kérészpapíron lobbantva fel épp
egyetlen szál pipaccsal
az árvalányhajas szabadkai pusztát
jóllehet sejtve a füst selymes leple alatt
a csempészek máris beindulnak
s a szegedi teraszokon mint leleményes
zenélő dobozkák felcsendül
van amelyből valóban menüett szól
felcsendül a kézitelefonok tömege
te miben utazol szól át hozzám
a napernyő alól a szlovák maffiózó
mind a kettőben mondom kapásból:

12

tiszatáj
kérészpapíron nemikeréken
majd kacsintva hozzáteszem
az én könyvelőm is meghalt
szép halála volt seggbelőttem:
kettős könyvelést vezetett.

2005. szeptember

13

TANDORI DEZSŐ

A huszonnyolcadik év

IV. Fúlton fultány
Igen, a telefon. S most nem: a rádió.
Nem szól a rádió Totyinak, ahogy ez a kacabajka
zene és szöveg volt az, ami szórakoztatta,
ha nem lehettem vele, vagy ha maga kérte,
csukjam rá a másik szoba szárnyas ajtaját,
és míg itthon voltam, dolgoztam, vagy bármi mást
csináltam, nyugodt és elégedett lehettem legalább,
ő – Totyi verébkém – nyugodt és elégedett,
uralkodik a zene felett,
ró nagy röpíveket, köröket, az ég tudja, mit csinál,
s a lassan a könyvespolcokra egyenest az ő kedvéért
kirakosgatott levelezőlapok közül 5-7-11-17 is akár
leszáll.
Most csend van a másik szobában,
bár sokszor csukva is hagyom az ajtót,
négy kalitka üres, ugye, úgy ítéltük, fölösleges
elrámolni az utolsó három halott madár házát,
Totyi ezeken sokat mászkált,
lehetett tenni rájuk – neki, már csak – fürtös kölest, salátát
és egyáltalán, megvolt az életünknek bizonyos szervezettsége.
S nem volt kérdés, az ő élete ez, valóban? mert ez
az ő élete volt, ez volt az ő élete itt,
míg hordozta egyéb rejtélyeit,
rettentő hamar bekövetkezett halála okát,
például. Ez volt az élete, hozzá szegődtem társul,
ő hozzánk szegődött társul, végül
mindkettőnkkel, kik e lakásban éltünk s élünk,
a neki megfelelő közeli kapcsolatban állt,

14

tiszatáj
s így vitte el rejtélyként a …
a rímszót ki se mondom.
Szobája, melyben nem élt rajta kívül most már más madár,
szobája, melyet szeretett így egyedül
birtokolni, s melyet szeretett,
ahol más madárral nyilván csak verekedett, veszekedett
volna, szobája –
egykori szobám – mit is mondhatnék róla.
Szólt a
rádió, ő hihetetlen hangokat adott rá válaszul,
a veréb sosem maradhat alul;
csak, mint mindenki más is, legvégül,
végül.
Azóta nem szól nálam rádió. Persze,
így-úgy, kínos vagy egészségesnek nevezett
érdeklődésből
nézek tévét, vannak a világesemények,
melyeket érdeklődésem köréből rég kihagytam,
nem szól rádió, hogy szidhassam
– mondtam – a kacat szenét, örökké humoros szövegét,
jaj, ami már örök, ami kötelező,
ebből épp elég jön elő
úgynevezett munkám során,
mely az aránytalanul megnövekedett megélhetési
költségek tudati kínjait egyelőre azzal tetézi,
hogy még bírom az iramot, épp hogy,
magam s végeredményében,
nulla-szaldós tudok lenni, s minden,
amiért hörgök, „hőbörgök”, aggódom stb. –
rendbejön végezetül,
csak Totyi nem tér vissza, ő nem lesz meg soha,
és nagy kérdés, „helyére” egyáltalán
kerül-e
bárki más.
Lassan a vers címére is rá kell térni.
De még várjunk.

2005. szeptember
Ritkaság volt az, hogy ő ránk unt,
rám, főleg, mert társa én voltam,
másikunknak – fura! – csak udvarolt
(egy háznál élő veréb, egyáltalán, madár,
teljesen kifordult ösztönvilága!);
vagy teljesen kifordult-e? vagy más
a megfelelő szó erre? Nincs is rá szó, és
az nem volt kérdés, hogy rám un-e, nem unt rám,
csak vipp, hipp, hirtelen, ahogy
más klasszikus madárleírásokból ismerős ez,
egyszerre itt termett, meg ott termett,
övé volt a teljes tér, bár többet akart volna.
Vonzotta az előszoba, a konyha,
és így örök tragédialehetőségeket teremtett
– beszorul az ajtóba! –, vagy (ezt már meséltem)
ott volt a fotel karfáján a könyököm mellett,
ahogy gépeltem (egy rossz mozdulat, s gyilkosa
vagyok máris!), őrület… ott volt a lábam alatt,
ezek ma már mind csak szavak,
s bármit akárhogy minősíthetek.
Így mondom, hogy ahogy az ajtaját megsímogatom
rendszeresen, és ahogy ő ma is így él nekem
(sokszor), csak gonoszul nem törődöm vele,
tisztára pszichó vagyok.
S mindezt az itteni, jó, a „szabad” élet
megnehezült lehetőségei között.
Nincs semmi ellenjátékom.
Munkámért lehet lelkesednem,
munkámat lehet unnom,
lehet a keresményeken kétségbeesnem,
lehet nem értenem, lehet túlértenem
– hogy nagyon is engedékenyen veszem –,
„mire megy el az a sok pénz”,
de mondom, egyelőre
még így-úgy gondolhatok nyugodtan is
a legeslegközelebbi jövőre,
bár ez ismétlődő öncsalás,
variábilisan hamis.
Hanem amit akárhogy variálok,

15

16

tiszatáj
nincs az, hogy valaki is egy ilyen
elveszett… nem is huszonnyolc évből, de…
legutolsó kapcsolatából
kilábol. Az nem van és nem nincs,
ahogy mondani szokás.
S így közhely minden változás,
egyhangúság megannyi változat, amit képzelhetek;
az ő szárnyainak elevensége nélkül
én lettem így, fogalmazóként is, szárnyszegett.
Örök elégedetlen,
és nem akarok végigmenni esetlen
az eseteken, mikor…
ugyan már, kivel törődnek úgy,
hogy az legyen, amit én, már nem is, szeretnék.
A kölcsönös erős törődés vágya: maga a reménytelenség.
s ez jól érthető. Mindenkinek megvan a maga baja.
„Nem is hittem, hogy te is…”
Mindenki azt hiszi, ő küszködik csak.
Weöres zsurnáljának hettitája
és sirálya. Az élet egészségének
önzése és öncsalása, másikat-becsapása,
és persze, ha a másik, egy jóbarát, egy félig-idegen,
akárki, rájön, hogy valami itt van, „van”,
s erre a részéről mi legyen, hát
komor arcot vág, ő is maga a gyász, csak
megmukkanni se bír, elfelejti a helyes szöveget,
vagy mond valami neki magának is kínos
– ez a jobbik eset – humorosat
akármi értelmes helyett.
Csak hát azt se mondhatna úgyse semmit,
nem mondhatna semmi értelmeset.
(Az például mind ott van már a T. S. Eliot-versekben,
és a többi. Feledni.)
S így érkezünk el oda, ahonnét indultam.
Ennek a sok mindennek itt – múltán.
Persze, hogy minden másban is – valakit teljes
érdeklődéssel kívánnék meg, várnék el, ha csak

2005. szeptember

17

időszakokra is, magam mellett,
„semmiért egészen”, bár csak részben,
egy-egy „részterületen”, egy-egy nap,
vagy kiteljesedni érezhetnék bármi beszélgetési,
találkozási alkalmat…
ah, más is vágyik ugyanerre, hányan vágynak!
Hogy ahogy az angol mondja, full time,
egészidős foglalkozás essen az illetővel,
ne csak puszta előjel
maradjon ez-az, kezdemény, s ne viszonzás fejében,
de önzetlenül. Totyinak ez voltam én,
s bizony, sok legjobb pillanatomban volt nekem is ez ő,
de mert oly nagy volt köztünk a távolság, mégse mindig.
Most ez a full time, ahogy mondtam, a fultány
megvan, le se megy rólam, bárhogy mosdván,
mint – bocsánat – dolmányos varjún a dolmány,
úgy van rajtam,
s a telefont nem veszem fel, a rádiót, jaj, ne halljam,
ennek az én életemben befúltán,
ami most „végre” full time,
ez fúlton fultány,
ez a – megyek, megsímogatom az ajtaját – pszichó, némán.

V. A rab madara (Kicsengés: Berda József!)
VÁLTOZAT
De hát hiszen miféle rab volnék én, legföljebb
önmagam rabja, kényszerű képzeteimé, ha magam rabnak
vallom, és miket mesélhetek? Hogy herótom van
bárhova is menni már, és ha előnyömre a dolog, akkor is,
megbeszélni iksz időpontot, bekapcsolva hagyni a telefont,
lejárni nap mint nap, mit tudom én, mely időpontokban,
bemászkálni ugyanazokat a környékeket, és most,
hogy már az sincs, Totyinak krumpli, saláta,
jószerén teljesen céltalanul, épp csak
meginni valamit, túl sokat is esetleg, érezni
értelmetlenségét az egésznek, s úgy, hogy nincs
kihez hazajönni, igen, hogy Totyi meghalt, mondjam ezt,

18

tiszatáj

rab vagyok, semmi kényszert nem bírok elviselni,
egy megbeszélt időpontot, annyit se – jó, hát dolgozni
kell, és nem csupán a pénzért, az megy még, az volt
a Totyi által enyhített rabság, egy verébnyi szabadságom
mégis volt, valaki, akivel azt éreztem, a dolog minden
furcsasága ellenére, közöm van hozzá, fontos vagyok neki
elemi erővel. De mik ezek az elemi erők, ha mindezt
egy vak barátomnak mondom, aki oly más, ráadásul, mint én,
egy tolókocsis illetőnek, vagy mit tudom én, akinek ilyen-olyan
írói „álmaiból” semmisem valósult meg, más álmokból? Hanem hát
ettől azért én rögtön semmit nem is mondhatok,
mert nekem olyan jó? Vagy ezek a bajok nem azok a bajok,
ahol az igazi bajok kezdődnek, és a többi?
Nem mondhatom, persze, nagy önreflexióval,
hogy azt akarnám csak: valaki foglalkozzon csak velem,
legyek minden gondolata én, de nem mint egy testőrnek egy államelnök,
és nem is, mint a szerelmesek, a rajongók, a tolakodók,
a csak-azt-hiszik-értők, nem, ez Medve Gábor panasza,
az „Iskola”-beli, ahol még anyja… meg a néma gyerek…
meg a szeretet üres szavai, a jóindulat köménymaglevese, teszem
hozzá – és feleségem nevet, nem is szoktunk ilyen levest enni.
(Nem mondod! Így én; kéne csakugyan egy jó lebbencset,
egy májgombóclevest.) Nem, nem, mondom feleségemnek, ha
valakinek így lennék öt percig csak én az egész élete,
szégyenemben pirulnék füstmilánosan, és én kérném meg, hagyjon fel
ezzel az igyekezetével, ez az öt perc engem
mindenről meggyőzött, menjen tovább addigi medrében az élet,
ily fellengősen szólnék. Hanem hogy most már Totyi sincs,
jön, hogy nekem annyi sem lehet, annyim se, mint a rabnak,
akinek ablakához egy madárka jár, mégis,
azt eteti kenyérgalacsinnal – a madár ugyan már hurutot ne kapjon,
vigyázz, te rab… s a többi. Vigyáztam eléggé Totyimra?
Még rá se tudtam vigyázni eléggé, őt sem tudtam megtartani,
nem voltam képes? Vagy máshogy veszett el? S ilyen fiatalon,
még hány meg hány évet élhetett volna. És most nem bírok új
madarat akarni, én, aki azt a feltétlen és pontos törődést
akarnám, gyötröm magam csak, fölöslegesen talán, és állandóan
meg vagyok bántva, sérülve és sértődve és bántva, hogy velem senki,
nekem senki – holott a lehetők helyett a lehetetlent akarnám!!

2005. szeptember

19

A 21. sz. Rilkéje
(II.)

Minden baloldali értelmiségi angyal iszonyú. Jobb
oldaliakról külön ne beszéljünk. Eme sikeres ingerküszöb után hadd(-el-hadd jön) kezdjük, tényleg. Már
(még) a haláleset, utolsó fő szerettem halála előtt,
mert Totyi főangyal volt, fő madarunk, itt
(és most nem beszélek Főmedvémékről, feleségemről,
a magyar irodalomról és némely személyéről életemben,
persze, hogy szeretem őket) – – – hagyom. Munkával
töltöm napjaim, megsímogatva olykor a szárnyas ajtót,
Totyi szobájának ajtaját; halálának okát s körülményeit
hosszan, sokszor fogom még tárgyalni, a körülmények
szerencsére tisztázhatatlanok. Nagyot éltünk együtt,
vele, többen is. No. Bal oldaláról Totyinak egy angyal áll
ez volt fehér kutyánk, egy drága szuka, a Szuszi, jobb oldalán
(madár) Alíz, mit tudom én, Szpéró, Rudi, s a többiek
közül bárki. Hím vagy tojó angyal. De amiről e szűkre szabott
elégiában beszámolnom kell: már az év elején abbahagytam
az úgynevezett esszékhez készítendő feljegyzéseket, már jóval
(előbb oldottam a bocskort) – – – hagyom, barátaimnál. Magányra
marasztottam magam, írásaim elkezdtem kallasztani. Jók és rosszak
egyképp értek irodalomszellemileg-s-anyagilag. Hanem most, hogy
számtalanszor elmondtam, hasonlatos ez: míg Totyi élt, gonddal
gyűjtöttem a képeslapokat, s vagy ezret beépítettem neki, magunknak,
sok köbméter dossziéra. Schwitters–Merz-mű. Most sincs veletek
semmi elidegenül-bajok-sora, szeretteim, csak mint a képeslapok,
vagytok, de Totyi halála után nem tudlak titeket semmi rendszerbe – –

20

tiszatáj

NAGY K OPPÁNY ZSOLT

Lakást vettem Pesten

1. Lakást vettem Pesten
…egyszobakonyhát, ahogy a nóta mondja. Azaz csak vettünk volna, ha a konstelláció ilyen nem volna. Az ember ugye, benéz a bukszájába, s fölöttébb büszkén
s peckesen elindul a városba, hogy lakást vegyen. Aszongyahogy, legyen kettő darab világos szobája neki, plusz nagy feredője, terasszal, mi erkély, de nem loggia
(mi az a loggia?), új legyen az építése, de három évnél nem több akkor sem,
s emeleti legyen, a nap süsse cefetül, s a belvárosban terpeszkedjen de nagyon,
plusz csakistégla, még szép, fiatal házasok lakjanak körbe, mert majd az a sok
drágaszépgyermek együtt játszikál a kertben, de szép is lesz, istenem…
Ehhez képest, a kínálat a következő típusú lakásokból áll: van szobája (egy);
a föld szintjén van az egész, alkalmasint lennebb; feredője nincs, mert amikor
a ház épült (a nyolcszázas évek végén), az emberek még ugye közfürdőkbe jártak,
társasági életnek álcázva porhüvelyük tisztogatását; a nap, ha az udvar közepére
egy tükröt állítunk, s a szöget is megfelelően eltaláljuk, ott fenn a lihthóf (mi az
a lihthóf?) melletti részt fél kilenc és húszpercmúlvatíz között süti; s a lakók? jaj,
kérem, a lakók, azok elragadóak, kedvesek, családszeretők, a ház kifejezetten biztonságos, itt, kérem, szemben rendőr lakik, ott rendőr lakik, amott is rendőr lakik, srégen balra egy nyomozó, fent az elsőn pedig egy rendőrnő. Kéremalássan,
itt olyan nincs, ááá, hogy is kérdez ilyent, itt egy olyan sincs, hehe (közben fürtökben lógnak a rácsokon az olyanok, sóvár pillantások ezreit lövellve sokat sejtetően domboruló bőrtáskánkra), olyan csend van itt éjjel-nappal uram, mint
a sírban, itt, kérem, amikor a feleségem klopfolta a húst, átkopogtak, hogy ne
klopfolja, vagy amikor a biciklit vittem le a lépcsőházban, három lakó is kijött
szólni, hogy csendesebben mozogjak, s hogy miért cseng halkan a csengőm. Itt
bizonyisten nincs se csótány, se hangya, én, uram, vegyészmérnök vagyok, én
röptiben kapom el a bogarat, s mire észrevenné már le is húztam a vécén, a sok
használattól kicsit ugyan folyik, de nincs vízóra, úgyhogy aggodalomra ok nincsen, bizony, fel kéne újítani, hát, tégláig leverni, csöveket, villanyvezetékeket kicserélni, a csempekályhát ingyen elhordják, de lehet, hogy még fizetnek is érte,
aztán beteszi a cirkót (mi az a cirkó?), egy-két csavart meghúz, miután az ablakokat kicserélte s galériát csináltatott bele, s máris van egy pöpec lakása, kétszeresét, mit kétszeresét, há-rom-szo-rosát éri majd a mostani árának! Mi, az? Ja,

2005. szeptember

21

nem, az nem alátámasztás ott a folyosó végén, az dísz, az önkormányzat tetette
oda, a gyerekek népi motívumokat faragnak a fába, jó erős fa, egy népnevelő is
kijár minden szerdán, kopjafa, vagy hogy mondják az ilyennek. Nekem kérem
nem éri meg, hogy felújítsam s eladjam, mert pont ennyit kapnék érte, s még egy
csomó pénzt is beleölök, öreg is vagyok, nem is értek hozzá, jaj, nagyon ragaszkodom én ehhez a lakáshoz, istenem, dehogyis adnám el, ha nem volna muszáj,
itt olyanok vagyunk, mint egy nagy család, az összes szomszédnak kulcsa van
a lakáshoz, akkora a bizalom, én azt mondtam a fiamnak, édes fiam, innen vigyetek a temetőbe, mire ő, megbolondult maga, mama, méghogy a harmadikról
a nagy testét, azonnal költözzön hozzánk a Rózsadombra, a nyári konyhában majd
szorítunk helyet!
Napot, megint én vagyok, elnézést a vasárnap esti zavarásért, az Expresszben
megjelent hirdetéssel kapcsolatban telefonálok, érvényes még, nagyon jó, igen,
érdekelne, hát, már vagy harmincat, de még egyik sem tetszett, na, ez jól hangzik, akkor holnap hatkor a kapu előtt, ugye?
2. Az ingatlanok közvetítői
Egy ekkora városban tudniillik szükség van ingatlanközvetítőkre, olyanok ők, kérem, mint a közlekedési rendőrök, irányítják a lakásforgalmat, nehogy már a polgárok a saját buta fejük szerint árulják összevissza a lakásokat. Nincs olyan telefonszám az újságban, amit ha felhív a jóhiszemű, ne a lord/king/queen/marshall/prince/princess ingatlaniroda jelentkezzen be, sejtelmesen búgó hanggal:
„Ön megtalálta, amit keresett, álmai ingatlanirodáját, de nehogy tovább keressen, mert ha másnál vásárol, a vételár 3 százalékát plusz perköltséget van jogunk
behajtani magán!”
Az ingatlanok közvetítői kedves, barátságos emberek, ránk hunyorgatnak, kedélyesen hátbavágnak, tuti tippeket adnak a lakásvásárlásról, készségesen elismételik, amit mondunk, amitől mi nagyon boldogok leszünk, hiszen lám, a szakember is így gondolja, pedig ő aztán tényleg ért hozzá, szerinte is az a fontos,
hogyha bemegy az ember a lakásba, akkor tetsszen neki, bizalmas és féltve őrzött
titkokat súgnak meg (a nyolcker elég veszélyes hely, ott jó lesz vigyázni!, vagy: jó
a panel, de még jobb a téglaépítésű ingatlan), lakásmegnézést hoznak össze,
szakszerű tanácsokat adnak (igen, itt festeni kellene…), összetegeződnek az emberrel, úgyhogy az ember végül azt érzi, ez igen, ez egy rendes csákó, s nagy
kedve támad meghívni egy sörre, s jól kiönteni neki a lelkét, s ezt az örömöt csak
a vételár legalább 10 százaléka árnyékolja egy kicsit, amely sikeres adásvétel
esetén az önzetlen és odaadó ingatlanosok zsebébe vándorol. Persze, ők is csak
dolgoznak, próbálnak megélni, de milyen eszközökkel, uram, milyenekkel! „Igaz,
hogy 15 millióra taksálják a hülye/buta/tájékozatlan tulajok a lakást, de én, gyerekek, lealkuszom nektek 14 és félre”, s hiába mondjuk, hogy ennyi pénz a vilá-

22

tiszatáj

gon sincs, ő azért csak kicipel a lakáshoz (melyet következetesen és idegborzolóan ingatlannak nevez), s megnézeti velünk, hogy aláírhassuk a „Megtekintési
nyilatkozatot” (erre jár a fizetés nekik), amelyen feltűnően sok az apró betűs rész,
amit úgysem tudunk elolvasni, mert nyomban elkapja az orrunk elől, s nem is
gondol arra, hogy egyszer mi is leszünk talán (bár, ki tudja) tulajok, és biztosan
nem bízzuk rá a lakás eladását. Amúgy elképzelni sem tudom, hogy épeszű ember miért bízza ingatlanosra lakása árulását, hiszen kínkeservvel megkeresett
pénzen megvásárolt otthona árának igen nagy százaléka megy a minimális munkát végző ügynök zsebébe. Ezek az urak és hölgyek elvisznek mindenhova, ahol
tető van hat-nyolc négyzetméter fölött, s ha szóvátesszük, hogy de kéremszépen,
itt nincs is benn vécé, a vállukat vonogatják, „Nagy ügy”, mondják, „hát maguk
nem járnak munkába? Na? Hát akkor ott kell!” „De a panoráma!”, lelkesednek
egy-egy szörnyű panel négyszázadik emeletén, „hát a panoráma, az valami fenséges! Budára néz!”. A Budára néző panorámának valami egészen különleges helye
van a szótárukban, ez a legerősebb érv, az ász, az egy, ami mindent visz, áhítattal
rebegik, ima szinte, mintha bizony olyan nagyon jó érzés lenne egy esetleges vásárlás után húsz éven keresztül egy télen hűvös, nyáron forró, azbesztportól hangulatos panelből bámulni, hogyan is élnek Budán kertes házban azok, akiknek
ingatlanirodájuk van a belvárosban.
„Én csak egyet kérdeznék, uram. Ön, ha aktuális lenne, ideköltözne?” „Micsoda? Hogy én? Hát persze! Évek óta egy ilyen lakásra gyúrok, ez az álmom, na
igen, itt aztán lehet élni! Én, kérem, már holnap költöznék.” Hát akkor hagyjuk
meg neki a költözködés örömét, nézünk össze ilyenkor kis menyasszonyommal
és továbbállunk.
3. Az ördög ügyvédjei – szerződünk
Megtaláltuk végül a lakást, mely kedvünkre való, elsősorban árának pénztárcánkhoz való kellemetes méretezettsége folytán, s még új is az építése, így nagyobb az öröm. Csakhát ugye, hall az ember mindenfélét ezekkel az újonnan felépített lakásokkal kapcsolatban, hogy kartonpapírból vannak a falak, meg hogy
csecsemővérrel kavart mész hull az ember fejére minden hónap tizenharmadikán, s hogy éccaka boszorkányok huhognak a kéményben – bár a tájékozottabbak szerint nincs is kéményük, mert a tulaj, aki az építtető is, vagy mi a szösz,
kilopta belőle. És ezzel el is érkeztünk az új lakások azon pontjához, amelyből
kifordítható az építőipari világegyetem a sarkából, s ez nem más, mint hogy minden építtető gazember.
És persze összejátszanak az ügyvédekkel, kicsalják az ember pénzét, és aztán
az ember ülhet használatbavételi engedély nélkül, amiről ugyan nem tudja pontosan, hogy micsoda, de legyen neki, ha már annyit fizetett, a hétszentségit! Ilyen
megfontolások és előzetes tudás alapján mi is elbaktattunk egy ügyvédi irodába,

2005. szeptember

23

mert miután áttanulmányoztuk a szerződési minta rettenetes magyarsággal öszszefércelt, hátborzongató szórenddel és rosszul használt központozási jelekkel
átszőtt szövegét, világossá vált számunkra, hogy a Jog Embere nélkül nekünk
annyi. Mikor először mondta meg, hogy mennyit kér a részvételért s azért, hogy
remegő kezünket szörnyű jogitudás-tárházával a papíron vezesse (mindez kábé
húsz perc), gúnyosan és öblös hangon felnevettünk, mondván, hogy uram, ezért
a pénzért mi egy hónapot dolgozunk, majd önérzetesen távoztunk az irodájából,
hiszen az építtető ügyvédjét is nekünk kell fizetni (innen látszik, hogy tétel lásd
fönn mennyire igaz), s ami sok, az sok. Végül sikerült megegyeznünk az eredeti
összeg nem egészen kétszeresében, miután sok sírás-rívás után mégis elfogadta
a bocsánatkérésünket, és megígérte, hogy eljön a nagy eseményre. A szerződéskötés harmadik percében aztán igen-igen támadó hangnemet ütött meg, és mondatszerkezetei világossá tették számunkra, hogy ő is mélyen egyetért tételmondattal, l. fenn, valamint hogy hamarosan csúnya verést kapunk a lapátkezű építtető úrtól. Ezért mi elnéző mosolyokat küldözgettünk feléje, szemkontaktussal
jelezve neki, hogy ez az ügyvéd nem is hozzánk tartozik, fogalmunk sincs, mit
akar, miért van itt, nekünk igazán minden vágyunk, hogy maga átverjen, és végre
jól át legyünk verve, de azért közben nagyon dicsértük magunkat, hogy elhoztuk
ezt a drága szentembert, aki lám, mindenben hibát talál, mi bizony észre sem
vettük volna azt a kiskaput, kicsit ki is húzzuk magunkat, én büszkén az aszszonyra nézek, aki maga is csak ámul, mikor azt hallja, hogy a birtokbaadás nem
használatbavétel, csakis a műszaki átadást követő aktus, utóbbi önkormányzatilag valósul meg, ennek jogászi siettetése nem lehetséges, ezért megoldása mindenképpen és feltétlenül a szignózás előtt jusztifikált. Dógozzá a pénzedé, ember,
gondoljuk büszkén, s hátradőlünk. Aztán hozzák a szerződést, minden úgy van
benne, mint amikor bejöttünk, az ügyvédre meredünk, hogy mi van, ő alig észrevehetően biccent a fejével, hogy jó lesz, félnünk nem kell, írjuk csak alá nyugodtan, de mi egy legalább tízéves pereskedés fő érvvonalrendszerét véljük felfedezni
zöld szeme tükrén, ezért nem hagyjuk magunkat, belekötünk, amibe tudunk, Ide,
csókolom, egy vessző kellene, Ezt, ha kérhetnénk, tessék már új bekezdésbe
tenni, Az alulírott hosszú í, ha nem teccik haragudni, keziccsókolom, egyszóval
küzdünk, mint egy gladiátor. Aztán aláírjuk.
Leszámoljuk a tengersok eurót, s ez az építtetőben egy szörnyűséges metamorphosisnak a lezajlását idézi elő, melynek látható jeleként pro primo orcájáról
eltűnik a negédes mosoly, pro secundo homloka elborul, és pro tertio úgy kezd
beszélni velünk, mint ahogy – feltételezzük – a munkásaival szokott. Még bátortalanul megkérdezzük, hogy esetleg mikor költözhetünk, de ez már sok neki, nagyon sok, dühösen kipenderít az irodából azzal, hogy mindent azért ő sem tudhat, majd szól, ha van valami. Azért mi elindulunk lemérni a konyhát.

24

tiszatáj

4. A szekrény színe – vásárolunk
Azt mondja a kedves, hogy ma el kell mennünk három bútorcenterbe, mert ő ottan meg akarja nézni a dolgokat, milyen dolgokat, lelkem, kérdezem atyaian, bölcsen elhallgatva, hogy a nagy lakásvásárlás után nem maradt pénzünk kiflivégre
sem, örüljön a kicsike, aztán meg tényleg nem lehet élni ágy nélkül, s ha már itt
tartunk, mondja a kincsem, akkor nézhetnénk tűzhelyet, meg hűtőt is, magamban nevetek, aranyos, amikor így akar valamit, no, menjünk.
Nekem van egy olyanom, hogy bokasüllyedés, ami igen kellemetlen tüneteket
produkál, hogyha egy nap többet megyek a kelleténél, én jól elvagyok a lakásban,
olvasgatok, nézek ki az ablakon – nem szeretek vásárolni, az az igazság, na. De
tényleg felháborító, hogy nincs kagylónk meg könyvespolcunk és fürdőszobaszekrényünk, no meg tévéasztalkánk, s ne feledkezzünk meg a fogasról meg a ruhásszekrényről sem, mely utóbbi a kedvesnek a szíve csücske, olyasmi, mint
testnek a kenyér abban a bizonyos szonettben. Ő megy elől, mint egy ciklon, mérőszalag van nála, amivel mindent megmér, ami az útjába kerül, s az eredményt
gondosan feljegyzi egy papírra. Én hátrébb bandukolok, s igyekszem érdeklődő
és értelmes arcot vágni minden alkalommal, mikor ő – eléggé elítélhető módon –
minden előzetes figyelmeztetés nélkül hátrafordul, és kikéri a véleményemet,
valahogy így: szerinted a megosztott polcok a balfelső falon jobban mutatnánake, mint a háromszögelt, pácolt lamináció vinkliben a fürdőszoba külső falán? Elámulok ekkora belsőépítészi jártasság láttán és nem találok szavakat, amit a kedves persze félreért és megsértődik, hogy nem figyelek eléggé, hiszen az előbb magyarázta el századszorra, hogy a katalógusban nem jól láttuk, mert a fiókos ajtóval zárható komód véletlenül sem éger színkiszerelésben kapható (ami menne
a padlónkkal), hanem juharban (Értik, nem?), ami viszont megbontaná a csillár
tükörkerettel képezett vonalösszhangját, s mint ilyen, a ruhásszekrényt nem lehetne normálisan a térbe behelyezni, s itt sírásra görbül a szája. Valamit gyorsan
tenni kell, hiszen férfi vagyok, a védelmező, az erős, gyorsan elragadom hát a mérőszalagot és egyhuzamban megmérek három szekrénysort, s mindent lelkesen
lediktálok neki, közben azt is elmondom, hogy nem így, hanem úgy, kivéve persze ha nem amúgy (mindezt a lapraszerelhetőségről). Beszédembe gyakran belekeverem a színskála, színösszhang (alkalmasint: színharmónia), méter, centiméter, padlószegély és polcrendszer szavakat (sőt, a görgős kihúzható számítógépes asztal-kifejezést is), de a kedves csak néz, szomorúan, és látom, hogy nem
akar békülni a szíve, úgyhogy gyorsan beállok egy szekrénybe, felakasztom magam három fogasra, áhítatosan nézek egy könyvespolcot (Ugye, ugye, milyen jó,
hogy eljöttünk, milyen szép polcot láttál?!, éled a hangja), azt suttogom, hogy
igen, ez gyönyörű, ez kell nekem, a kedves ekkor új erőre kap, na, látod, rikkantja, van itt olyasmi is, ami téged érdekel, könyvespolc, hát persze, ez tényleg
nagyon szép, bár ledörzskövezett színben jobban illene ehhez a ruhásszekrényhez itt ni, máris kinyitja az ajtaját, én hátulról átölelem, és ringatózva nézzük,

2005. szeptember

25

milyen akasztórendszere van, nem jó, aszongya egy perc múlva, a hosszú ruháim
nem férnek el benne, máris mér, jegyzetel (otthon akár napokig is találgathatjuk,
melyik szám minek a mérete volt, igazán jó móka!), fiókokat húz ki, tol be, megnézi magát a tükörben (mindegyikben), Tükrös szekrény nem kell a szobába,
a tükörnek az előszobában a helye, meghajtom fejem ez előtt a bölcsesség előtt,
meg a fürdőben, mondom, hogy kimutassam érdeklődésem foga fehérjét és humoromat is megvillogtassam, de szánalmas lehetek, mert a kedves vissza sem
néz, most éppen egy olyan (elsőre hokedlinek látszó) széket próbál ki, amelyen
ha lemegyünk hídba s egyik lábunkat kilencven fokban feltartjuk, majd így tévét
nézünk, akkor jótékony tornára készteti a gerincet nyolcvanezer forint plusz
áfáért.
Igyekszem erőt venni magamon, arra gondolok, hogy végül is a járás jót tesz
megrozzant bokaszerkezetemnek (csontszínű kivitel, szalagösszekötött, egyik
szalag sérültsége miatt akciós áron), de akkor eszembe jut, hogy valami ikea nevű
bolt még hátravan, ettől lerogyok egy székre, a kedves szerint nem vesszük meg,
mert hogy néz az ki, nyír hátasszék kék támlakárpittal.
5. Az első lakógyűlés
Lakunk már egy ideje, mikor sor kerül az első lakógyűlésre. Az alakulóra. Nagy
nap ez, hiszen most egy kupacban láthatjuk a szomszédságot, meg lehet vizsgálni
mindenkinek a pofalemezét. Lassan gyűlünk össze, akkor is csak a fele, szemlélődésre alig van mód. Aki nálunk nagyobb lakást vett, az felfelé néz, aki kisebbet,
az lefelé. Arcot, pláne szemet alig látni. Mi egyenesen tartjuk a fejünket: körülnézünk.
Először a közös képviselő beszél: szelíden és félősen érkezett, arcán a „vajon
megválasztanak-e”-bizonytalansággal. Mihelyst azonban megválasztjuk, bátor
lesz és kertelés nélkül a szemünkbe mondja, hogy mennyit kér a munkáért. Sokalljuk, de senki sem szól, mégis csak az első gyűlés, nem egészséges dolog rögtön az első percekben fukar, smucig alaknak bizonyulni s megjegyeztetni magunkat. Ott van az építtető is (eddig az ő tulajdona volt a ház), ünnepélyes keretek
között (cigarettára gyújt lassan, élvezettel) átadja nekünk a lakást. Aszongya:
„Ezentúl a maguké ez a lakás. Olyan ez, mint az autó. Mostantól maguk viselik
gondját. Olyan ez, mint egy gyerek. Mostantól. Olyan ez, mint egy új, ööö, régi,
ööö, ház, a maguk háza. Na.” Játékosan továbbgondolom az eszmét: „Olyan bizony. Első meséskönyv. Első bili. Első szerelem. Első izé…” Közben automatikusan rakosgatom fel a kezem, amikor a közös képviselő szavazásra szólít fel.
„Drága kábeltévé?”, „Igen, akarjuk!”; „Heti egyszeri szemétszállítás?”, „Igen, akarjuk!”; „Kilakoltatás közműdíj-tartozás esetén?”, „Izé, hát jó na, legyen.” A kedves
bokánrúgása térít magamhoz, mikor éppen (egy plusz szavazattal, mely az enyém)
megszavazzuk, hogy az első emelet lakói takarítsák ingyen a lépcsőházat. Az első

26

tiszatáj

emeleten mi lakunk. „Nem nekem való ez a szavazósdi”, gondolom letörten,
s felrémlik előttem egy keresztbe rakott seprű és felmosó képe, s hogy a szégyen
még a gyermeket is elkíséri majd az óvodába: az lesz a jele. Én bizony többet
semmit sem szavazok meg, az biztos. Inkább körülnézek. A közös képviselő a társaság közepén pörög a tengelye körül, és artikulálatlan hangok hagyják el a torkát, a tömeg csillogó szemekkel figyeli, néha igenlően felkiált, máskor tiltakozva
hörög. Ilyen foszlányokat hallok: „biztosítás”, bérelhető reklámfelület”, „évi elszámolás”, aláírásra jogosult lakószaktárs”, „jogok, de főleg kötelezettségek”. A fejek feléje fordulnak, így nyugodtan nézhetem azokat, akikkel Isten kegyelméből
évekig vitatkozhatunk majd az ajtó csapkodásáról, a csikkek eldobálásáról és
a szemét elhelyezéséről. Ez itt, mellettem például egészen szimpatikus. Kár, hogy
kiderül, nem ő fog itt lakni, hanem a fia, de sajna szegényke nem tudott eljönni,
mert bokszmérkőzése van. Ott szemben, az a bamba, azzal sem lesz baj, bár a gyereket nem engedem az övével játszani, mert elfelejti a betűket, amiket a jeges
ablakra írva tanítok majd meg neki. Nagyon ellenszenves viszont az a nő, aki
rikácsolva kérdezi, hogy akkor most már végképp hogy van a kurva vízórával:
a leolvasás alapján elkészített melegvíz-számla szerint fizetendő összeg jövő év
eleji kezdési idővel vajon része lesz-e a közös költség „víz” címszava alá besorolt
száz forintnak, vagy csak ennek fele, azaz ötven forint terhelődik rá a reklámtábla
éves bevételének havi leosztású, vízre jutó kompenzációs összegéből fennmaradó
költségmutatóra? Megjegyzem, a dolgot én sem egészen értem, de hát ki vagyok
én, teszem fel a kérdést, bizony, egy népi sarjadék, nem érthetek mindent.
Az indulatok elszabadulnak, előbbi nő (második emelet, tizenkettő) kést ránt
elő és a közös képviselő torkának szorítja, hogy akkor százat, vagy ötvenet fizetek, bazeg, az meg kétségbeesetten nyúlkál titkos fegyvere, egy másik ház jól sikerült, tavalyi elszámolási jegyzőkönyve után, de nem tudja előrántani. A lakók is
bekapcsolódnak, pénztárcájuk és vízfogyasztási igényük szerint állnak egyik vagy
másik oldalra, ütjük egymást, ahol érjük, és miközben kivédem az egyik négyszobás, luxuslakosztályos seggfej iszonyatos erejű balhorgát, látom, amint az építtető újabb cigarettára gyújt, és mosolyogva közli asszisztensével, hogy a társasházat megalakultnak tekinti, hiszen szemlátomást működik a lakóközösség.
6. Becsúsztatjuk a hátlapot – lapra szerelt dilettantizmus
Az a jó ezekben a modern bútorokban, hogy nagyon felhasználóbarátok. Bemegy
az ember az üzletbe, kinézi, aztán a raktárban azon nyomban át is veheti – méghozzá lapra szerelve. Egy szép nagy kartondobozban van minden, plusz használati utasítás. Az áru haza- és kibontásra kerül, s máris kezdődik a nagy műkedvelés, az önbecsülés növelése, az asztalosok rémálma. „Minek ide szakember!”,
kurjantom boldogan, s kreatív őseim neuronjai száguldanak végig a gerincoszlopomon, „mikor itt pontosan mutassa, mit hova kell dugni s csavarni!”

2005. szeptember

27

„Asszony”, mondom, mint egy napóleon, „azt írja itten, hogy van hatvanhat
szeg s tizenkét csavar! Számoljad meg ezeket, kérlek!” Hogy legyen meg neki is az
öröme, gondolom, miközben én a jó zsíros férfimunkákat mind kigyűjtöm magamnak, mert tényleg mekkora élvezet s büszkeségi alap lesz, amikor ebből a sok
egymásra dobált préselt lemezből könyvespolcot vagy ruhásszekrényt csinálok!
Közben gondosan szétrakosgatom a szobában a nagyobb darabokat, méret és
szín szerint. Olyanok vagyunk, mint egy csendélet ősemberekkel: a férfi a fegyvereket rendezgeti, s peckesen jár fel és alá közöttük, az asszony a földön kuporog
és egy kővel kapirgálja a bőröket. „Hatvannyolc”, mondja az asszony, s megszédülök a munkalappal, ami lehet ajtó, de még alj is, ha nem vigyázunk. „Mi az isten?”, mondom hitetlenkedve. „Hát bolondok ezek? Hát nem a precizitásukkal
vágnak fel egyfolytában?! Ha itt hatvanhatot ír, akkor miért van hatvannyolc?!”
„Talán azért, hogy ha egy-kettő elgörbül…” próbálkozik az asszony, de belőlem
elillant a remény. Ha ennyire megbízható a használati utasítás többi része is,
hogy merjek egyáltalán nekifogni a szerelésnek? Őseim kreatív neuronjai magukba roskadnak, papírfecniket tépkedek a bútorlapokról, szomorúan nézek. Az
asszony nem bírja tovább, csavarhúzót ragad, és csavarni kezd, két deszkát össze.
Büszke férfi vagyok, látom, hogy nem jól csinálja, mondom is, nem azzal kell, hát
nem látod, hogy itt a másikat mutatja? Azzal átveszem a csavarást, másik deszkát
húzok elő, s csavarni kezdem. Nem is olyan könnyű, a fenébe, ahogy az előbb
gondoltam, de nincs megállás, látom, hogy az asszony is büszke nő, látni véli,
hogy nem jól csinálom, ezért úgy dolgozom, mint egy gép, nehogy leszóljon. „Na,
kész van!”, vágom ki büszkén. A két lapot sikerült olyan 60 fokos szögben összecsavarozni, az asszony elfojt egy bosszús mosolyt, elveszi a csavarhúzót, arrébb
lökdös. Hálás is vagyok neki, a tenyeremről lejött a bőr a nagy igyekezetben, de
ezt mégsem mutathatom, leülök, s fitymálva nézem, ahogy egy másik bútorlappal elindul felfelé, a dicsőséges plafoni magasságok irányába. „Szét fog esni”,
mondom gonoszul, hiszen jól látom, hogy ennek a lapnak tovább kell kanyarodnia a téglalap vonalai mentén, ott van tisztán a leírásban. Mikor szétesik (diadalmas férfikacaj), odalépek, jól megnézem a rajzot, összpontosítok, aztán a deszkahalmot fixírozom, rajz, deszkahalom, összpontosítás, majd aszondom: „Kérem
a 24-es lapot, dárling!” Az asszony gúnyos mosolyra húzza a száját, s kedvesen
így válaszol: „A számozást az előbb szedegetted le, te mű-bútorasztalos, azt mondtad, fölösleges sallang!” Elfehéredek, próbálom a maradék több tucat lap közül
kiválasztani az igazit, csavarok, tekerek és összeillesztek, az asszony is odaugrik,
rá a készülő bútorra, nehogy elszaladjon, sietnünk kell, egyre lelkesebbek vagyunk, hangosan biztatjuk egymást és galambmód gyakorta csókot váltunk, látom, ahogy a kis finom kezével kiveszi a csavart onnan, ahova beejtem, látja,
amint nagy erős mancsommal ráverem a falapot a tiplire ott, ahol rosszul illesztette, már mindjárt kész is, a szegezés fázisa következik (asszony lelkesen újraszámolja őket, megvan mind a hatvannyolc), de előtte még ott van az, hogy „mi-

28

tiszatáj

kor a keret áll, könnyedén a menetbe csúsztatjuk a hátlapot, majd tíz centiméterenként megszegezzük”.
Ezt a becsúsztatást, mint alapvetően maszkulin tevékenységet én vállalom
magamra, az odaillesztésig megy is, és csak az első lökésnél derül ki, hogy bizony
a hátlap egy fél milliméterrel szélesebb, mint a rendelkezésre álló keret (biztos az
asszony túl erősen meghúzta valahol a csavart), s nem fog beférni. Előbb toljuk,
aztán kalapáccsal verjük, aztán azt, ami megmaradt, rongyba burkoljuk, és
rongyba burkolt kalapáccsal verjük, s olyan hat óra múlva ájultan, de boldog lihegéssel dőlünk el, hiszen bent van a hátlap, áll a szekrény, s még most is áll, ha
az előbb el nem dőlt.

2005. szeptember

29

LÁSZLÓFFY ALADÁR

Szolgálatos! Ki fekszik ott előtted?

Békefenntartók
Előttem füstölt hal. A tábor alszik.
A tányérból telefon hangja hallszik,
a lágerhangszórókon is keresnek:
azonnal jöjjön végetvetni ennek!
Szolgálatos! Ki fekszik ott előtted?
Vad bacchánsnők az ablakon kilőttek,
szándékosan a szobájukba rontott
s pont homlokon találták Mr. Pontyot.
–––––––––––––
Az udvaron kint Ég őrmester ásít
kéksisakban egy új bevonulásig.

Agymosás
Nézzétek milyen ferdén áll a válla.
Már sejthető hogy könyv is lehet nála.
Vagy benne… Kicsit többet hord a Cédé,
mint lehetne egy kontrolált ebédé.
Súlytöbblet? Gázok? Lelkifurdalások?
Hiszen ez él még. Meg ne lássák mások.
Jaj, infót nyelt. Ez végzetes lehet.
Pál utcai gittvérű gyermekek…
Tilos a séta, könnyezés vagy párzás
ameddig tart a torz háttérsugárzás,
mint grund, mohács, és déli harangszóra
igazítható vissza a karóra.

30

tiszatáj

Napiparancs a leépítésre
Hát eresszetek gyorsan mindent szélnek.
Még hátra van a nyelv. Itt még beszélnek.
Mit számít: rádió van, nem kell kábel –
így rendelkezett erről Mister Ábel,
a győztes fél, a dzsungel befogója.
Lopakodó az ott, vagy még egy gólya?…
A sivatagban olvadt krómban alszik
egy rádió, szövege alig hallszik.
Végbúcsú: Zrínyi, Mikes, Horthy, Hankiss…
Ki nyöszörög? Lelőhető a bank is.
Dugja tantuszát az orgyilkos mancsba.
„Leépítés”, ez jött napiparancsba.

2005. szeptember

31

VERESS MIKLÓS

Egy utóélet előélete
VÁZLAT SZEGEDI BIOGRÁFIÁMHOZ

Három évtizede már, hogy odahagytam Szegedet, ifjúságom meghatározó városát, hol majdnem tizenöt évet töltöttem el, éppen azokban az időkben, amikor
megint fölébredhetett Csipkerózsika-álmából végre. Akkoriban nem is sejthettem, hogy a sorsnak micsoda furcsa játéka vezényelt éppen a szegedi egyetemre
1960-ban. Igaz, bár jól sikerült a fölvételim, egy nyáron át abban az elkeseredettségben éltem, hogy föl sem akarnak venni, de végül is a minisztérium ráerőltetett
a bölcsészkarra. Nos, ezért is „gyüttmentnek” érezhettem magam, s annak ellenére sem tudtam igazán gyökeret verni, hogy idővel beleszerettem a Tisza-parti
metropolisba, amivé magát képzelte.
Az volt mindennek oka, hogy Édesapám, akit már csak kamaszként ismerhettem meg, folyvást csak aradi származását emlegette, „erdélyi” nagyszüleim ottani
módosságát, majd elszegényedését. Nem hazudott, csak eltitkolta az előzményeket.
Halála után – már Budapesten, jóval később, a hetvenes évek végén – találtam rá
azokra az okmányokra, amelyekből kiderült, hogy a Veress-família milyen erős
szálakkal kötődött az alföldi tájhoz, legalább annyira, mint Édesanyámék Somogyhoz, hogy tehát valójában nem „gyüttmentként” érkeztem Szegedre. Már a szépapáim is dorozsmaiak voltak, nagyapám is ott született, 1879. január 18-án, abban
az évben, amikor az árvíz a községen át „besétált” a megrettent városba, és elsöpört
mindent, ami útjába került. Veress Ferenc kerékgyártó mester – így látszik logikusnak – 39 évesen a kis újszülöttel Aradra menekülhetett, felesége, Hermann
Anna ugyanis partiumbeli volt, lippai, s rokonsága lehetett arrafelé.
Ha ezt hamarébb fölmérhetem, bizonyosan többet foglalkozom Szeged történetével, könnyebben ment volna beilleszkednem az ottani életbe, mely szép volt,
de nem könnyű. Így csak az vitt oda, ami mint induló költőt és leendő tanárt meg
újságírót vonzott: az irodalmi múltja, melyhez a hatvanas évekbeli nem volt egészen méltó már, mint kiderült hamarosan. Móra Ferenc, Tömörkény István, Juhász Gyula volt, akiről magyartanárunk mesélt, s természetesen József Attiláról,
Radnóti Miklósról is, amit tudni illett, de Kosztolányi, Gárdonyi, Mikszáth vagy
például Babits kötődéseiről csak később értesültem.
Talán, ha akkor kezembe nyomja valaki Bálint Sándor professzor úr halhatatlan munkáját, a „Szeged városa” című könyvet, többet megértek arról a hall-

32

tiszatáj

gatásról is, melynek történeti háttere volt, különösen 1956 után, amikor még
a szegedi munkásmozgalom históriájáról több dolgozat és újságsorozat jelent meg
a Tiszatáj című folyóiratban is, mint a valóságos történelemről. Nem Szeged szégyellte pedig a múltját, hanem azok, akik ismét bűnös városnak nyilvánították
egy időre, megakadályozva ezzel fejlődésében. Aki ma a Napfény-várost látja,
nem tudja elképzelni, milyen volt akkoriban, amikor a Brüsszeli körúton elkezdtem alföldi életem egy kis albérletben.
Ugyanolyan szürke habarcsréteg fedte mindazt, ami igazi érték, mint a Hősök
kapujának Aba-Novák-féle, csak nemrégiben kibontott, restaurált freskóját. Ám
még szerencse a szerencsétlenségben, hogy nem semmisítették meg, csak eltüntették egy időre. Jellemző, hogy a Bálint Sándor-könyv is csak most jelenhetett
meg, lényegében négy és fél évtized után újra, ez évfordulóra, melynek méltóságát igencsak csorbította, hogy a szerző szülőházát éppen most találták szükségesnek lebontani. Ez is Szeged, mely nem először válik újra olyan gyönyörű európai várossá, mint amit ősei megálmodtak. Már 1522-ben annyi lakosa van,
mint Budának, Pestnek vagy Kassának, azaz körülbelül hétezer. Aztán bekövetkezik a török hódoltság, mely elűzi a törzsökös szegedieket. Alighogy ismét benépesedne, 1719-ben elsöpri egy hatalmas árvíz, de regenerálódik, és II. József
népszámlálásakor már ismét több mint 21 ezren lakják, s csodálatos virágzásnak
indul. Nem kell hozzá száz év, hogy ismét mindent újrakezdjen az 1879-es újabb
katasztrófát követően, melyet megint majdnem egy ugyanolyan követ a múlt század utolsó harmadában.
Ez utóbbinak irtózatos veszélyét már közvetlen közelről láttam, éreztem.
A hetvenes évekre a Délmagyarország munkatársa lettem, de még a József Attila
Kollégium manzárdjában laktunk feleségemmel, kislányommal. Homokzsákokat
csupán azért nem töltöttem, mert beteg voltam, igen nagyon. Ez a diákszállás
a Hősök kapuja mellett van, a Gödör (most már ez a neve) mellett, kétszáz méterre
attól a gyönyörű Tisza-parttól, ahol most a folyó fölötti győzelem emlékműve áll.
Olyannyira komoly volt a helyzet, hogy Kaposvárra vitte nagynéném a gyereket,
mert már megvolt a terv a város esetleges kiürítésére is.
Szeged ezt is túlélte, és szokás szerint újabb fejlődésnek indult, melynek már
addig is voltak tervei. Ám – úgy tűnik – ez a halálfélelem megsokszorozta erejét,
hitét. Annak idején Jókai idézte föl a hajdani monda jóslatát a nagy víz után,
mely szerint akkor épül Szeged olyan naggyá és széppé, amikor a halottak viszszatérnek a városba. Nos, akkor a töltésre menekülő emberek az alsóvárosi temető pusztulásakor éppen ennek voltak szemtanúi: láthatták, ahogy úsznak
a folyón lefelé a koporsók.
Utána következett be az a fejlődés is, amelynek alaprajzát Lechner Lajos készítette, s melynek az akkoriban túlzottnak tartott beépítési tervén már az az
újszegedi ma is túlmutat, amiről egy százada még nem is álmodtak. De még ma-

2005. szeptember

33

gam sem, amikor 1960 őszén elkezdtem tanulmányaimat a Szegedi Tudományegyetem Bölcsészettudományi Karán.
De mit is tudhattam a városról? Magam is lassan ismertem meg, aszerint,
hogy hol éltem albérletben, egyedül vagy barátaimmal, később pedig a feleségemmel. A diákság élete nagyrészt az egyetemi épületek környékére, a belvárosra
redukálódott, esetleg olyan kocsmákra, melyek diákzsebből megfizethetők voltak. Az óraszám magas volt, jóformán csak vasárnap futotta másra is az időből.
Szigorú volt a rend is: hiszen az alacsony létszám miatt a tanárok szinte azonnal
észrevették a hiányzókat, nem is szólva a KISZ-megbízottakról és a spiclikről. Azt
is azonnal jelentette valaki, amikor elkezdtem bejárni kaposvári, volt osztálytársamhoz a papi szemináriumba. Együtt vívtunk, padtársam volt, tehát látogattam,
egészen addig, amíg be nem hívatott az orosz tanszék párttitkára, s kérdőre nem
vont. De Egli Tamással, a barátommal is ugyanez történt a papneveldében, mert
nem nézték jó szemmel, hogy egy marxista egyetemre járó orosz szakos hallgatóval találkozik.
A város maga is ilyen kétarcú volt. Nemhogy lakásépítésre nem voltak meg
a keretei, de arra sem, hogy legszebb épületeit restaurálja. Mondhatni: nem voltak
színek sem. A hírneves Tisza-szálló még középület volt, a Stefánia-sétány legfőbb ékessége sem Erzsébet királyné szobra volt, hanem a Tanácsköztársaság
emlékmű, az Alsóvárosi templom környékét fölverte a gaz, a kolostorban öregek
otthona működött, kincseinek javarésze pincébe került. Mintha nem lett volna
Szegednek egy Vedres Istvánja a XIX. század elején, újjáépítő Lechner Ödönje
a nagy árvíz után. Talán csak a Fogadalmi templom (a Schulek Frigyesnek Foerk
Ernő által átdolgozott tervei alapján épült kolosszus) volt szerencsés, anyaga miatt, no meg Rerrich Béla térkompozíciója is klinker tégláival. Arról azonban szó
sem lehetett, hogy a régi magyar vármegyék címerei is eredeti pompájukban legyenek láthatóak. Ám bár sokan ellenezték, titokban már készültek a tervek
a hajdani központi városrész, a Palánk utolsó, patinás házainak lebontására is az
Oskola utcán. Igaz, nem volt még egy olyan városa az országnak, amelyben
megtörténhetett volna az, ami Szegeden megvalósult, hogy a Babits által is megzengett, Vedres által létrehozott és Lechner által újjávarázsolt Városháza előtt,
a téren két szovjet hősi emlékmű is legyen. Egyik a közkatonáknak, másik a tiszteknek. De szálló csak egy volt, a patinás Hungária – Dankó szobra mögött, kinek, szegénynek, időnként eltörték a hegedűjét. Mintha rajta is olyan átok ült
volna, mint a városon.
Az egyetemek is így élték életüket, de mintha nem Szeged szerves részeként
tették volna. Ennek okát is csak később tárták föl előttem, némelyek leginkább
csak suttogva, mások pedig poharazás közben, és főleg a végső stádiumban – ők
lettek a legjobb, idősebb barátaim. Nem csupán az árvizek sújtották Szegedet, de
az is hogy – így vagy úgy – többször is bűnös városnak nyilváníttatott. A régi példája ennek, hogy Pálfy bírónak sem ajándékul küldette csak Szapolyai Dózsa

34

tiszatáj

fejét, de elrettentésül is. Rányomta bélyegét a szabadságharc utáni korszak is,
mert Kossuthnak egyik végvára volt. Trianonnal Szeged elvesztette háttérterületeit, de kapott egy egyetemet Kolozsvárról, nagyhírű professzorokkal, sőt, diákokkal együtt is. Igen ám, de amikor a II. világháború idején fölvetődött az
universitas Erdélybe való visszatelepítése, akkor az is, hogy a szegedi egyetem
annak a Horthy Miklósnak nevét vegye föl, aki fehér lovon innét indult el kormányzóvá lenni a Tanácsköztársaság elbukta után. Itt raboskodott – a Csillag
börtönben – Rákosi Mátyás abban az érában. (Nem csoda, hogy Aba-Novák
freskója is habarcs alatt volt, hisz azon éppen a cattarói hős is rajta!) Igaz, hogy
bár Szegeden 1956-ban nem volt nagyobb rendbontás (csak egy egyetemistát
lőttek le a Széchenyi téren), de dr. Baróti Dezső irodalomtörténész, az egyetem
rektora a Csillagban várta a halálos ítéletet Suki Béla filozófiatörténésszel, későbbi barátommal, sógorommal együtt a Marx tér végében, mely eredetileg
(a kaszárnyák miatt) Mars tér volt, s melyen az ötvenes években (a legenda szerint) ott volt a város első neonrekláma: SZABAD NÉP. Igaz, hogy az egyetemek
telisteli voltak kitűnő professzorokkal, de sokakat – például a bölcsészkarunkon
Sík Sándort – nem volt divat emlegetni név szerint. Az is faktum, hogy Kalmár
László professzor itt kezdte bevezetni a kibernetikát, de a pedagógia tanszéken
abból is lehetett doktorálni: „Hogyan díszítsük föl iskolánkat április 4-re?”
Nagyhírű egyetemi tanároknak kellett végighallgatniok a véghetetlen vitákat pártgyűléseken arról, hogy mi a fontosabb: a tudományos, az oktató, vagy a nevelő
munka-e, nem is szólva arról, hogy az utóbbin a marxista tevékenységet értették,
és hogy miért hanyagolják el a társadalmi tevékenységet. Olyan badarság volt ez,
mint az lehetett volna, hogy Szent-Györgyi Albert (világhírű Nobel-díjasa a városnak) szereti a felesége által rátukmált paprikát – mely a papucs mellett egyik fönnmaradt előnye volt a török hódoltságnak –, és elemzés helyett megeszi azt.
Olyan időkben jártam egyetemre, amikor Klebersberg Kunó nevét ki sem lehetett pozitívan ejteni, csak az átkos (akkor az volt a Horthy-korszak is, mint
most, tréfásan, a Kádár-éra) évtizedek politikusaként emlegetni – holott éppen
Szeged egyetemi várossá való fejlesztésében voltak múlhatatlan érdemei, melyek
alapján csak az elmúlt években került méltó helyre emlékezete.
A pártvezetés hihetetlen módon igyekezett azt is bűnné tenni, ami a lakosság
megtartó istenhitét hirdette. Bálint Sándor például kedvenc témájából, a népi
vallásosság köréből írt tanulmányait sem publikálhatta sokáig, de tudtak róla,
s ezért tartották megfigyelés alatt. A „klerikalizmus” elleni marxista küzdelem oda
vezetett, hogy nem jutott pénz a templomok restaurálására, sőt, a hívők közül
sokan, tartva a följelentéstől, inkább otthon gyakorolták vallásukat. (Ez még
a zsinagógára is vonatkozott, holott éppen a menekülő németeket kijátszva, Szegeden tartott zsidó menetszázad parancsnoka, Dénes Leó lett a város első polgármestere 1945-öt követően, mondhatni azonban, átmenetileg). Pedig éppen a templomok mentették meg sokszor Szegedet, nem csupán azért, mert kőből építtettek,

2005. szeptember

35

de mert óvták, védték a körébük húzódó lakosságot még a török időkben is.
Az Alsóvárosi templom (mely aztán a Havi Boldogasszony nevet kapta) is ezért
maradhatott fenn, az oda települt kis magyar kolóniával egyetemben. A mohamedánok ugyanis csak a Szent Ferenc rend fiait hagyták érvényesülni a hitetlenek közül, így a ferencesek klastroma szinte két századon át – hatalmas kertjével,
könyvtárával – testi és lelki gyógyításáról gondoskodott a megmaradt lakosságnak. A Dóm is fogadalmi templomként épült az árvízi veszélyek ellen, ahogy ez
régebben szokás volt. Szeged nagy írói, tudósai is paptanárok voltak, ezért próbálta a leninista-sztálinista korszak kitörölni őket az emlékezetből, vagy legalább
elhallgatni létezésüket.
Szegedet nemcsak ez a szemlélet vetette vissza példátlan módon fejlődésében,
nem csupán vasúti hídjának megsemmisítése (mely az 1854-ben Pestet a várossal összekötő vonal folytatásaként 1859-től Temesvár-Orsova-Bukarest felé biztosította a közlekedést Újszeged és Szőregen át), nem is hasonlóképp a BácskaBánát végleges elvesztése, de sok más is. Például az az ellenséges viszony, mely
Jugoszláviával szemben alakult ki, s melynek következtében hosszú évekre elvesztette természetes jogát, hogy megyeközpont lehessen. Történelmében voltak
már ilyen korszakok, hiszen magát a vármegyét is Csongrád erődítményéről nevezték el hajdan, de előfordult, hogy Szegvár vagy éppen Szentes lett a terület fővárosa; történetem kezdetén pedig éppen Hódmezővásárhely, s így elesett a központi, az országos fejlesztések nagy részétől. Ezt felsőoktatási intézményei is megérezték, s ez még talán nagyobb probléma volt, mint az, hogy elvesztették identitástudatukat is.
A Szegedi Tudományegyetemnek, melynek három kara volt (bölcsészettudományi, jogi és természettudományi), sokáig nem volt más neve, mint a föntebbi.
Nagy viták dúltak erről a kérdésről, de a döntés nem is a szegediek kezében volt,
mert – bármennyire is tiszteli az ember az Óda, a Külvárosi éj vagy a Mama zsenijét – József Attila nem volt meghatározó egyénisége sem a városnak, sem az
univerzitásnak. A régi Búzapiac helyén kialakult téren, az Egyetem központi
épülete előtt ott áll most szobra, de kissé oldalra is húzódva, mintha különállását
jelezné, túloldalt azonban a helynek nevet adó Dugonics Andrásé, az első magyar
regény megalkotójáé, „a nemzeti lélek tüzes ébresztőjéé”, akinek nagyapja még
bunyevác bevándorló volt. Joggal pályázhatott volna ő is a névadó rangra, nemkülönben Révai Miklós, aki szintén a XVIII. századi barokkos korban rakta le
nyelvtudományunk alapjait. A későbbi, a kolozsvári egyetem áttelepítése utáni
korszakból (az előttiből kényesebb lett volna) is lehetett választani, hiszen sok
nagyhírű tudóst adott a hazának az egyetem, de – politikai döntés született, mely
egyszersmind örökre lehetetlenné tette, hogy Horger Antalt, az általános nyelvészet professzorát valaha is rehabilitálni lehessen. Két oka lehetett ennek: az
egyik, hogy a város igazságot akart szolgáltatni a pályáját hajdan itt kezdő költőnek, s ez egybeesett akkoriban az Ovasó Népért Mozgalom hihetetlenül megszer-

36

tiszatáj

vezett hatásával. A másik – a politikaibb – az volt, hogy a proletár költőt akarta
piedesztálra emelni úgy, hogy ezzel a szegedi munkásmozgalom egyik hajdani
szimpatizánsát, a József Attilát szinte atyailag pártfogoló Juhász Gyulát is mintegy láthatatlanul – mellé helyezi. Vagy mögé. Mellesleg az utóbbinak, az igazi
szegedi költőnek szobrát évtizedeken át háttal fordították kedvenc folyójának.
Ma már nézheti, s így legalább nem szomorkodik, hogy a Palánk mivé lett, az ő
házával együtt, melyben még Petőfi Sándorka is lakott egy ideig.
Bölcsészként, természetesen, saját karunkat ismertem csak sokáig, ahol
– szinte azonnal – kialakult egy írói kör, melynek két fiatal vezetője aztán meghatározó egyénisége lett irodalmi életünknek, ugyanúgy, mint későbbi tanítványaik is. Hosszan sorolhatnám azoknak a professzoraimnak hatását is (a klaszszika-filológus Horváth István Károlyét, a német tanszék vezetőjének, Halász
Elődnek, szívbéli barátjának társaságában; Bálint Sándorét, vagy éppen a magyar
nyelvtan kitűnő tudósának, Rácz Endrének nevét, a kar egykori dékánjának,
a feledhetetlen irodalomtudósnak, Szauder Józsefnek emlékével együtt), de akkor
nagyon igazságtalan lennék a kimaradtakkal szemben. Ilia Mihály és Kovács
Sándor Iván azonban szinte forradalmi szerepet játszott a Tiszatáj újjáformálásában, ezzel radikálisan megváltoztatva Szeged kulturális életét is. Mint fiatal
egyetemi oktatók hozták-hozatták velünk létre az „Égess” elnevezésű irodalmi
csoportot, mely – ma már tudhatjuk – első célpontja lett a III/3-as jelentéseknek, s amely párhuzamosan tartotta tömegeket vonzó egyetemi előadóestjeit az
évfolyamtárs Paál István által európai hírnévre törekvő Egyetemi Színpaddal,
ugyanakkor mihelyst alkalmuk nyílt rá, a Tiszatájban olyan élvonalbeli írók-költők műveit kezdték közölni, akik így szívesen érkeztek irodalmi estekre a városba. Később – addig nem is látott merészséggel – már a határokon túli literatúrák képviselőit is így ismerhettem meg. Simai Mihály és Papp Lajos kedvéért
szívesen jött a két valamirevaló költőtárssal együtt szerepelni Hatvani Dániel,
Buda Ferenc is, de az igazi élményt az jelentette, amikor az Új Írás írógárdája
szerepelt az egyetemi Aulában, majd a Konzervatórium nagytermében. Szeged
igazi feltámadásának azonban csak az egyetem után lehettem tanúja és részese.
1965-ben, néhány hónapi kiskunfélegyházi tanítás után kiderült, hogy hörgőbetegségeim miatt nem folytathatom tanári pályámat. Így lettem a Szegedi Egyetem című kétheti lapnál újságíró. Ez a három felsőoktatási intézmény (a Tudományegyetem, az Orvostudományi Egyetem és a Tanárképző Főiskola) sajtóorgánuma volt. Nem csupán munkát kaptam itt, de megismerhettem a város legkitűnőbb elméit is, az intézmények gondjait és fejlesztési terveit, melyek akkor
lassan már kezdtek valóra válni. Akkor született az az elképzelés is, hogy létrehozzák Újszegeden a Biológiai Központot, s egyben elkezdik áttelepíteni a túlzsúfolt kollégiumokat ugyanarra a környékre. Minthogy már nem számítottam anynyira gyüttmentnek, egyre több barátom akadt a képzőművészek közt is, például
Dér István vagy Zoltánffy István. Utóbbi ugyanolyan induló művésznek számí-

2005. szeptember

37

tott, mint jómagam. Most lenne hatvan éves, ha nem szól közbe (vagy húsz éve)
életébe egy tragikus baleset. Közben felújították a Szegedi Szabadtéri Játékok
nemes hagyományát is, melynek csak az lett a hátránya, hogy a Dóm teret évtizedekre elcsúfította a szétszerelhetetlen nézőtér.
Szeged közben visszanyerte központi szerepét a megyében, amelyet egy grandiózus tanácsi és pártház létesítésével ünnepelt, no meg egy Lenin-szoborral. Az
Algyőhöz közeli városszélen már megkezdődtek a feltöltések, melyeken ma az
azóta egyre bővülő Tarján-lakótelep van. Azaz: a nagykörúton kívüli városrészek
is kezdtek fejlődni, úgy, ahogy azt Lechner Lajosék megálmodták párizsiasan
körutas, sugárutas elképzelésükben; igaz, Alsóváros és Móraváros még közművesítetlenül, sőt az építési engedélyek betiltása miatt nem tarthatott lépést más
részekkel. Újszeged előrelépését pedig a közlekedési gondok is akadályozták. Az
egyszem híd például, mely éppen a centrumot kötötte csak össze a másik parttal,
holott az eredeti rekonstrukciós tervek világossá tehették, hogy legalább még
egyre szükség volna a nagykörút végén, a Felsővárosban.
Ebben az időben, 1969-től már a Délmagyarország munkatársaként dolgoztam a várospolitikai rovatnál, ahol az 1965-től immár szakadatlanul tartó változások első, majd évtizedes etapját átéltem, megírtam naponta. Nem csupán a kitűnő szerkesztőség munkájának köszönhetően, hanem – valószínűleg – a szegediek újbóli hitének jóvoltából a lap példányszáma egy év alatt huszonöt–huszonnyolcezerről negyvenesre nőtt, miközben a megyeié – nyilván éppen Hódmezővásárhely csalódottsága miatt – visszaesett. Takáts János építész, a városi
tanács elnökhelyettese volt segítségemre megismerni mindazt, amiről addig álmodni sem mertek Szeged lakói, csak ma hiszik el már fiaik, unokáik; de így
vettem jobban szemügyre mindazt a szépséget, amelyre – a régi Szegedre – még
nem nyithattam rá a szemem. Vedres István és Lechner Ödön városa még nem
öltötte föl igazi báliruháját, de már próbálgatta azt.
Én pedig éjt nappá téve dolgoztam, mert nőtt az olvasók érdeklődése és követelési hajlama is. Írtam a tudósításokat, de a riportokat is a régi és új városrészekről, sőt, ha kellett, vezércikkeket is. Egyiket éppen annak a hirtelen támadt
ötletnek a kapcsán, hogy a Szabadtéri Játékokra „ad hoc” kifestik végre a Kárász
utcát, mely valóban nem volt méltó régi önmagához. Valami szovjet balettegyüttes érkezett akkoriban, Budapestre mentem elébük, hogy hazafele a buszon,
fotós kollegámmal együtt elkészítsem az interjúkat. Aztán kiderült, miközben
a társam a fényképeket hívta elő, hogy gépbe kell diktálnom egy „elsőoldalast” is
a leghírösebb utcai szépítkezésről. Kitűnt, hogy a két ügy összefüggésben van egymással, mert olyan hírneves vendégeket vártak a premierre, akik előtt nem
akartak a lekopott vakolatú házakkal szégyenkezni. Gyors pártfeladata volt ez
a városnak, egy év múlva le is pergett a festék. Ilyen nap után a zsurnaliszta le is
ült egy pillanatra az újságíró klubban, ahol eltöltött egy kis időt az odajáró színészekkel, például Nagy Attilával, Mécs Károllyal, Csíkos Gáborral, esetleg fes-

38

tiszatáj

tőművész barátaival. Arra már nem volt energiám, hogy a régi helyeket: az állomás melletti hajdani garniszállót, a Sárkányt, a Tombácz után Szeged néven
üzemelő éttermet vagy a Hungária bárját fölkeressem, nem is szólva az omega
ablakú Megáról, vagy a „Béke” tanszékről, ahol oly sokat darvadoztunk Szepesi
Attilával és Petri Csathó Ferenccel, közismertebben Rikével. E két utóbbi kocsma különben sem lehetett már nyitva.
Nem csupán a város, magam is jelentős változáson mentem át attól fogva,
hogy Kulka Frigyes professzor barátom egy „kulkakanyarral” kioperálta bal alsó
lebenyem. Aztán nagy nehezen kaptunk kis családommal egy negyvenhat négyzetméteres lakást Tarjánban, ahová aztán többen is költöztek, például Gregor
József operaénekes. Ő „mopedon” közlekedett, én pedig cikkeket írtam a lehetetlen közlekedésről. Lehet, hogy mindezek közrejátszottak abban, hogy egy idő
után megjavult arrafele is a buszközlekedés. Akkoriban még elég sivár hely volt,
de a töltés tetejéről majd aztán látni az algyői olajkutak lobogását, melyek csakúgy hozzájárultak Szeged újulásához, mint az Újszegeden fölfedezett, sokáig kihasználatlan hővíz.
A kulturális életet is föllendítendő, megváltozott a Tiszatáj is. Nemcsak küllemében. A belbecs abból állt, hogy Ilia Mihály lett a főszerkesztő, és hogy munkáját például az a Mocsár Gábor segítette, aki debreceni elüldöztetése után Tóth
Béla mellett első számú szegedi írónak neveztetett ki. A két ifjabb fölfedezett,
Temesi Ferenc és Ördögh Szilveszter mellett költőként kezdett beérni Baka István
és Zelei Miklós is, és megkapta a város a „Kincskereső” című gyerekfolyóiratot.
Mindez, természetesen, a magam életét is befolyásolta: 1972-ben, végre, megjelent első kötetem, melyre egy év múlva József Attila-díjat kaptam, majd javasoltak a „Kincskereső” főszerkesztőjének is a városi díj átvételét követően. Ám,
amennyire fölgyorsult Szeged fejlődése, az én hirtelen „karrierem” (még 1967ben ezzel a szövegemmel nyertünk pol-beat-fesztiváli első díjat – az előadó Bob
Dinnyés volt), oly hamar idézett elő visszás helyzetet, amelyből csak én tudtam
– amolyan Münchhausenként – hajamnál fogva kirántani magam, s így már csak
távolról láttam mindannak megvalósulását, amely életem szerves része. Illetve:
Szegeden maradt leányomat és barátaimat látogatva vizsgáltam meg újra meg
újra a változásokat, amelyek nem csupán a troli megjelenésére szorítkoztak, vagy
arra, hogy a Közművelődési Palota egészében a muzeális értékeké lett, mert
a könyvtár impozáns épülete már ott a Dóm tér sarkán.
A leglényegesebb, hogy a Tisza Lajos-i, valamint a Lechner Lajos-i terv látszik
valóra válni. A királyi bizottság javaslata is hozzájárult ahhoz, hogy a legmagasabb vízálláson fölüli eszményi szinthez először csak a város legfontosabb útjait
kell föltölteni, s fokozatosan a többi városrészt. A belső- és nagykörút mellett ez
hét sugárutat érintett, az azon kívüli területeket nem. Ugyanakkor egy rekonstrukciós mérnöki vázlat tanulsága szerint a nyugati körtöltésen belül látszanak
egy külső nagykörút nyomvonalai is, melyet szegedi újságíró koromban jártam

2005. szeptember

39

be, komolyan véve annak lehetősét, s nem csupán a nyugati oldalon, de Újszegeden is. S ahogy az új híddal, éppen a Nagykörút végében megvalósult a hajdani
álom, s ezzel a város tengelyében lévő mentesült a felfokozott forgalomtól –
a túloldal hasonlóan sebesebbé vált fejlődése is bizonyítja a hajdaniak nem is
annyira túlzott reményeit.
Remélem, hogy a történelem Istene most már nem véli nagyravágyásnak Szeged újabb terjeszkedését, hanem józan városfejlesztésnek, amely arra irányult
már a hetvenes években, hogy a vele összeépülő, csakhogy töltésen kívüli településeket is magához csatolta. Ebben a kampányban még magam is részt vettem,
ritka nagy viták voltak róla. A legjózanabbnak egy tápai polgár hozzászólását
tartottam, aki azt mondta, hogy ésszerű a javaslat, de úgy kéne megfogalmazni,
hogy Szegedet csatolják Tápéhoz. Aki ismeri a város históriáját, az sok igazságot
talál ebben, hiszen volt idő, amikor a külön előjogokkal rendelkező Alsóvárosba
húzódott a magyar lakosság a török hódoltság idején a Templom és a Kolostor
védelme alá, oda, ahol valaha Dózsa György fejét is eltemették a legenda szerint.
Azaz, a zord másfél évszázad elvonultával szinte nem is lehetett más tenni, mint
a Palánkot csatolni Alsóvároshoz, és nem fordítva.
A legutolsó igazi szögedi, Bálint Sándor könyvét az a javallat zárja: miként fedezzük föl a várost magunknak. Ma már több napig tartana a séta, ha útba ejtenénk mindent, de én, ha ott járok, önkéntelenül is a régi, megérkezésemkori
nyomvonalon haladok. A hajdani Április 4. útján, ahol a hársfák illatában laktam
második albérletemben, a Liliom utca sarkán, mely utóbbinak végében hajdan
nyilvánosház is létezett. (Ebből egy ideig egyetemi klubot is csináltak jóval később.) Így aztán a főiskolától átmegyek majd a túloldalra, hogy megigyam valamit (vonat után el lehet képzelni) a Béke Tanszék nevű étteremben, mely legkedvesebb kocsmánk volt, amikor csak egy szűkebb egyetemi és művészi társaság
hívta így. A Hősök kapuja alatt emlékezem az egyetemi gyakorló gimnáziumban
eltöltött évemre, amikor Mari Zsuzsát is okíthattam például; megcsodálom most
már Aba-Novák freskóját. A Tisza-partra is kimehetnék, ahol az árvízi emlékműtől lejjebb, a klinikasoron műtöttek meg, ahelyett, hogy inkább a Boszorkányszigeten szerelmeskedtem volna akkoriban, hiszen az is egész közel.
Inkább azonban a Rákóczi-szobor mellett sétálok tovább a Dóm felé, s megnézem, kik az újabb kiválasztottak a Pantheonban. Aztán elkanyarodom egész
a Kárászig, azon át a Széchenyi térre jutok… Minek soroljam! Egyszóval, valahogy így.
Ám visszafele már a Somogyi utcán megyek villamossal, rábámulva a Fekete
Házra is a Hági-kert után, mert le kell szállnom az állomás előtti megállónál, és
fölkeresni az Alsóvárosi Templomot, imádkozni Fekete Máriához, hogy tartsa
meg ifjúságom városát a kedvemért is olyannak, ahogy mindörökre a szemhéjam
mögött.
Napsugárhomlokúnak, mint az Alsóváros hírös házait. A maradékot.

40

tiszatáj

ORCSIK ROLAND

Sárga vers
Irigylem a primitív költőket,
versben társalognak,
mint a duinói elégiagyár
néma angyalai,
ráadásul halvány
sejtelmük sincs erről.
Nem próbálják fölöslegesen
rímekbe potyogtatni gondolataikat,
nem törik a fejüket azon,
miről beszéljenek,
amikor mindenről hallgathatnak.
Irigylem azokat,
akik mindenféle kertelés,
gyanús gátlás nélkül
szólnak érzelmeikről,
ugyanakkor finoman,
mint Anna Magnani
az egyik filmjében –
szerelemről énekelt
a háborúból kiköpött,
nyomorék olasz katonáknak.
Irigylem Assisi Szt. Ferencet
Naphimnuszáért.
A halál-harapások
nem megtörték,
inkább extatikusra hangolták
a költemény pátoszát és derűjét.
Irigylem a pornó-színészeket,
tapasztalatuk (t)rendkívüli,

2005. szeptember

41
mint a szenteké,
amivel alig találkozni
az egyenruhába bújtatott
szifilizációnkban;
az elfojtott szexus és szentség hiányában
csak ismétlés a prédikáció,
akár a vágásokkal
trükkösített cumizás.
Irigylem azokat,
akik jelen voltak
a Die Haut Nick Cave-vel
hevített koncertjén,
ahol lángolt a jég a tudatokban
az akkor még kettéhasadt
Berlin nyugati oldalán.
Nekem csupán egy
kópia maradt,
amit egy idő után
(mint minden birtokolhatót)
halálra unok és elfelejtek,
akár az írást,
ami egy elcsépelt legenda szerint
nem az emlékezés,
hanem a híg duma,
fogalmazzunk így:
művészete.
Végezetül pedig
irigylem azokat,
akik senkit és semmit
nem irigyelnek.
Nem fenyegeti őket
a veszély,
hogy megpukkadjanak.
Vígan éldegélnek,
elégedettségük felháborító,
amikor meg efféle versekre akadnak,
bölcsen összekacsintanak,
elmosolyodnak,

42

tiszatáj
majd egy laza mozdulattal,
mintha mi sem történt volna,
tovább lapoznak.

Garfield, mindenek felett
A természet rendje szerint
az erősebb marad fenn,
meghajol előtte a gyenge,
mint idomított állat
a gazda előtt.
Én kimaradok e balhéból.
És nem sopánkodom.
Hason fekve dúdorászom
dia-dalom.

Garfield pedig nem aszkéta
Utálom
az összes ébresztőórát.
Az én fülem
finomabb hanghullámokon szörföl(ne),
melyektől édes az élet,
mmm,
máris csorog a nyálam!
Rohadtul unom
az önfaló aszkéta valót,
a kattogó,
ehetetlen semmit,
legyen az bármi

2005. szeptember

43
(az álom, egyetértünk,
külön kategória).
Na jó,
nem leszek
hígagyú rasszista,
nekem azért egy óra teccik:
igen,
amelyik nem jár.
Vagy legalább késik.

Boldog, szomorú dal
„jaj”
(Kosztolányi)

Bizonytalan
alapon
malterozom
holnapom.
Útlevelem
ma kapom.
Hol lakom?
zero.com
Szépül a rom,
hízik a halom.
Körülöttem
csupa lom.
Útlevelem
ma kapom,
kenyerem
és borom!

44

tiszatáj
Vírus-barom,
hol is lakom,
mindenem,
jaj, elbaszom.
Bizonytalan,
monoton,
épül a rom,
ott lakom.
Epilógus:
Se holnapom,
se honlapom,
csak a seggem
vakarom.

2005. szeptember

45

GRENDEL LAJOS

Rosszkedvem naplója – 2005. április
ANDRÉ M ALRAUX ESETE P ONGRÁCZ ISTVÁN GRÓFFAL

Olvashatta-e André Malraux a Beszterce ostromát? Elképzelhető, hogy igen. Sőt,
nagyon is elképzelhető. Vagy ha nem is olvasta, olvashatott róla. Vagy ha nem olvasott róla, legalábbis hallhatott valamit Pongrácz gróf groteszk kalandjáról.
Nem tréfálok. Eszembe sem jutna ilyen bolond kérdést föltenni, ha egyetemi
szemináriumomra készülve a minap újra kézbe nem veszem Malraux egyik legfontosabb regényét, Az ember sorsát.
Malraux híres művét először egyetemista diákként olvastam. Aztán eltelt sok
esztendő, és elolvastam másodszor is. Ugyanolyan élvezettel és izgalommal, mint
az első alkalommal. Most, harmadszorra, nem olvastam el az egész könyvet, csupán néhány jellegzetes és talán nem is csupán a legfontosabb epizódját. Így azt
a néhány oldalt is, amely fölött az előző két alkalommal elsiklott a figyelmem.
Az ember sorsa sok szereplős regény, nehéz lenne megmondani, ki is a főhőse. Egyáltalán: van-e főhőse? Mindenesetre van egy félig-meddig magyar
származású mellékszereplője is, egy bizonyos Clappique báró, egy szeretnivalóan
cinikus kalandor. Két – mondjuk így: ledér – leányzónak a nagyapjáról mesél,
ekképpen: „Szóval az én kedves nagyapám arrafelé lakott egy kastélyban (ti.
Észak-Magyarországon – G. L.), a kastélyban csupa hatalmas – igen, ha-talmas! – terem, alatta egy csomó halott rokon, körös-körül meg fenyőfák; ren-geteg fenyő. Özvegyember volt. Egyedül élt, a kandalló fölött pedig egy ir-dat-lan
nagy vadászkürt lógott. Arra jár egy cirkusz. A cirkuszban egy műlovarnő. A műlovarnő csinos… Jó ősöm megszökteti.”
És most lássuk, hogyan mondja el ezt a történetet Mikszáth:
„És a legközelebbi zsolnai vásáron, ahol valami kopott cirkusztársulat mutogatta magát, mikor meglátta (Pongrácz István – G. L.) Donna Estellát kurta kétaraszos atlaszszoknyájában és annak a csodálatos produkcióit, magához intette
a cirkuszigazgatót.
– Hogy adod el nekem azt a kisasszonyt?
Az igazgató lekapta fejéről a sapkáját és mély alázattal mondá:
– Hatszáz forintért.
István gróf kivette a tárcáját és fizetett.

46

tiszatáj

Hadd szálljon le a lórul az a személy. Azután vitesd el a kocsimra, direktor;
ott áll a nagyvendéglő udvarán.”
(Kiemelve itt és a továbbiakban is a nyilvánvaló párhuzamokat)
Malraux:
„Nagyapám… fél napját azzal töltötte, hogy kezén-lábán rendbe hozatta a körmöket borbélyával… miközben titkára… újra meg újra felolvasta a családi krónikát.”
Mikszáth:
„Azután maga is bement a hálószobájába, levetkőzött és behívta az apródját
meg a diákot.
Az apród a lábait vakarta, a diák pedig ősei történetéből olvasott fel fejezeteket.”
Malraux:
„…a műlovarnő meg a pedikűrös meglépett. Faképnél hagyott nagyapám őrjöngött, fel-alá rohangált az óriási termekben… elküldi az ispánt, hogy doboltassa
össze a parasztjait… Felfegyverzi őket: öt vadászpuska, két pisztoly… Útnak indul
az egész kastély: masíroznak a talpasok… vitőrökkel, szakállas puskákkal, mordályokkal, mit tudom én, mi mindennel?! gyíklesőkkel, szablyákkal, elöl nagyatyám, masíroznak a megyeszékhely felé; a bosszú, íme, nyomon követi a bűnt!”
Az már mellékes, hogy Mikszáth regényében a műlovarnő nem a pedikűrössel
szökött meg, hanem egy Behenczy nevű úri lókötővel.
S ha még ezek után is maradnának kétségeink, hogy vajon nem mégis valami
egészen különös összjátéka ez a véletleneknek, a történet befejezése eloszlathatja
kétségeinket.
Malraux:
„Teljesítették végakaratát (ti. a nagyapáét – G. L.): a kápolna alatt temették
el, egy hatalmas sírboltba, ledöfött lován ülve, akárcsak Attilát…”
Mikszáth:
„– Lóháton akarok menni a másvilágra, Pamutkay, tegyenek egy koporsóba
a lovamra. Tudom, hogy úgy egyenesen nem lehet, de nem tesz semmit, ha rézsút
is. Megértette, ezredes?”
Hát kérem, ezek szerint az intertextualitás nem volt ismeretlen már a posztmodernek előtt sem.
De hát ki is ez a Clappique? Bohóc, mondja róla a narrátor. Kyo, a regény
egyik főszereplője, így írja le: „Bárhogyan öltözött is – ezúttal szmokingot viselt –,
Clappique báró mindig úgy festett, mint aki álruhában jár.”

2005. szeptember

47

Ő maga pedig arra kérdésre, hogy magyar-e, így felel: „Dehogyis. Francia vagyok. (Egyébként fütyülök rá, hogy ki vagyok és mi vagyok, drága barátnőm,
a legnagyobb mértékben fütyülök rá !)”
Sanghajban dúl a polgárháború a kuomintang és a kommunisták között,
ő pedig a zavarosban halászik, mind a két oldalnak dolgozik, hol teli a pénztárcája,
hol üres a zsebe. A csangkajsekistáktól kap negyvennnyolc óra haladékot, hogy
eltűnjön a városból. Figyelmeztetni szeretné Kyót, hogy veszélyben az élete, de
a megbeszélt találkozót lekési, mert leragad egy játékteremben, ahol szinte minden
pénzét elveszíti. Azonkívül se útlevele, se hajójegye. Végül matróznak öltözve, két
vadonatúj seprűvel a vállán, sikerül feljutnia az életmentő, Franciaországba induló hajóra.
De hát miért is időzöm el ilyen hosszan a regény egyik (nem is fő) szereplőjénél? Mert – minden bohóckodása, szélhámossága, beteges játékszenvedélye, alkoholizmusa, lelki üressége ellenére – rokonszenvezem vele. Jobban, mint a regény egynémely kifejezetten pozitív figurájával. A sztoikus, ópiumszívó Gisors
mellett ugyanis az egyetlen olyan figura a regényben, aki, ha ezt nem is fogalmazza meg verbálisan, tudja, hogy ami körülötte történik, az eszmék nevében és
jegyében zajló történelmi dráma, nem egyéb esztelen öldöklésnél. Végre egy figura, aki nem valamely eszmével próbál azonosulni, hanem a (bármiféle) eszme
hiányával. A Történelem kellős közepén fütyül a Történelemre. Még csak nem is
pénzsóvárságból halászik a zavarosban, hanem mert a kaland, a kockázat, az
életveszély életeleme.
Számára mintha a Történelem sem lenne más, mint rulettjáték.
Ezt a rulettjáték-közérzetet nevezhetném akár Clappique-fílingnek is. Ez
a közérzet nem jó, de nem is olyan rossz, hogy depresszióba taszítana. Amíg volt
a kommunista diktatúra, a Clappique-fíling messzire elkerült. Az ember reménykedett, hogy valami jobb jön. Ez a reménykedés megóvott a cinizmustól. S Gorbacsov idején a várva várt jobbnak és újnak a körvonalai is derengeni kezdtek.
Az ember örömmel látta, miképpen erodálódik a rendszer hónapról hónapra,
s 1988-tól egyre gyorsabb tempóban. 1989-ben már Csehszlovákiában is lehetett
látni az alagút végét.
S végre eljött az új világ, amely jobb a réginél, de azt nem állítanám, hogy
szebb is. Az új világgal beköszöntött a kultúrkampf újabb korszaka is. Magyarországon éppúgy, mint Szlovákiában. S ha mérsékeltebben is, mint odaát, a szlovákiai magyar közösségben is. Ekkor tört rám első ízben a Clappique-fíling. Hogy
kivonulni, hogy nem tartozni egyik táborhoz sem. Hogy az irodalomban is a pénz
beszél, hogy az irodalom is csak a hiúság vására. A Clappique-fíling az én értelmezésemben afféle fölvizezett, aprópénzre váltott, hétköznapi egzisztencializmus. A nagy rendszerváltó nekibuzdulások és eszmék ijesztően hamar kiüresedtek. Az ember ma hajlamos azt hinni, hogy már akkor is üresek voltak, csak

48

tiszatáj

a diktatúra bukása fölött érzett öröm és eufória egy időre eltakarta a tartalmatlanságukat. Clappique, ha nem is mondja ki, tudja, hogy fölösleges akár egyetlen
csepp vért is kiontani bármilyen „eszméért”. Eszmékért élni gyerekes badarság.
Van, aki mikor ezt felismeri, belerokkan, mint József Attila. Van, aki örök életére
cinikus lesz. Van, aki erre Sziszüphosz mítoszával felel, mint Camus. Van, aki
sztoikusan viseli sorsát, mint Márai. Aztán van Clappique, aki – valószínűleg –
sosem volt forradalmár, soha nem kötelezte el magát se jobb – se baloldali eszméknek. Aki úgy gondolja, hogy csak öncélúan érdemes élni: egy szenvedélyért,
egy ötletért, egy jó tréfáért.
De vajon mit gondolhatott efelől Malraux, aki Clappique-ot megalkotta, s aki
előbb balra, később jobbra kötelezte el magát? Hm.
Az irodalom az én számomra is „öncél”. Az írás szenvedélyem. Nem több, de
nem is kevesebb. Már régóta nem kérdezem, van-e értelme regényeket, novellákat, miegyebeket írni. Valószínűleg inkább nincs. De lehet, hogy rossz a kérdés.
Mért keresnék a szenvedélyben értelmet? A kérdés akkor lenne értelmes, ha csak
pénzért írnék, s nem egy szenvedély kielégítéséért. Miért tetszik az író úrnak
írni? Csak, felelném, azért mert az író úr író úr, és nem, teszem azt, vasutas.
Pozsonyban, a szerző jelenlétében, Margócsy István tartott egy remekbe szabott előadást Tóth László Átváltozás című gyűjteményes verseskötetéről. Tóth
Laci régi barátom, egy kis pátosszal mondhatnám úgy is, hogy „harcostársam”
a 80-as évek elején. Ma is meggyőződésem, hogy az 1982-ben megjelent Istentelen
színjáték a korszak egyik legjobb magyar verseskötete volt. Lett is körülötte hajcihő, de mekkora! A kéziratot évekig nem merte kiadni a Madách Könyvkiadó.
Igy is kisebbfajta botrány követte a megjelenését. Pedig nem volt benne sok politikum. Inkább esztétikai botrány volt az, mint politikai. Újfent bebizonyosodott,
hogy a szlovákiai magyar irodalom futballpályáján profi játékos nemigen rúghat
a labdába, s ha még gólt is lő, az edző rögtön lecseréli.
Tóth Lacit előbb az Irodalmi Szemléből üldözték el, majd a színházból, ahol
dramaturgként húzta meg magát, végül az országból is. A provincializmus ez
egyszer ismét meg lett mentve. Sok író elvtárs lélegzett föl, amikor az Istentelen
színjáték szerzője 1985–86 fordulóján áttelepült Magyarországra.
Ez a fél évtized, a 80-as évek első fele, a leszámolások kora volt másutt is.
Példának okáért Sziveriéket is nagyjából Tóth Laciékkal egyidejűleg nyírták ki.
Mocskos történet ez is, ízelítőt kaphatunk belőle Szerbhorváth György nemrég
megjelent monográfiájából, a Vajdasági lakomából. És bizony, sajnos, arra is
fény derül itt, hogy a Sziveriék elleni boszorkányüldözésben besározódott egyikmásik lapalapító atya is.

2005. szeptember

49

Szerbhorváth könyve egyébként az Új Symposion és elődje történetét dolgozza föl, különös tekintettel az első évekre. Tulajdonképpen demitizál, de legalábbis legendákat oszlat. Szerencsére ezt úgy teszi, hogy végső soron nem vonja
kétségbe az egyéni – költői-írói – teljesítmények értékét. Kíméletlen, de nem kegyetlen. És ami ugyanilyen fontos, nem személyeskedik. Bevallom, ettől a vajdasági lakomától én is elcsaptam a gyomromat. Az Új Symposion tíz évig a legkedvesebb folyóiratom volt. (Pozsonyban egészen 1980-ig meg lehetett vásárolni.)
Számomra ez a lap ékes bizonyítéka volt annak, hogy nem szükségképpen provinciális az, amit a perifériára (ráadásul a határon túlra) szorult magyar értelmiségiek csinálnak.
Mindenesetre Szerbhorváth György monográfiája óta árnyaltabb lett a hajdanvolt kedvenc folyóiratomról kialakult képem. Továbbra is nagyrabecsülöm
a lapot is, legjobb szerzőit is, ámde ért néhány meglepetés is. Például, az első nemzedék nagyon is erős újbalos elkötelezettsége fölött annak idején elsiklott a figyelmem. Aztán itt vannak a „jugoszláviai”-ságukból eredő illúzióik: hogy ők
nemcsak mások, többek is a más magyaroknál. Mind a két illúzió később nagyon
megbosszulta magát. Szerencsére, az írói teljesítményeken ezekből az illúziókból
vajmi kevés látszik.
A Vajdasági lakomát a Könyvfesztivál megnyitója előtt két nappal, az A38-as
hajón megrendezett Kalligram-esten Tolnai Ottó mutatta be. Ez akkor is nagy és
emberi gesztus, ha Tolnai Ottó még viszonylag jól végezte Szerbhorváth purgatóriumában. Efféle felülemelkedés nálunk elképzelhetetlen lenne. Nálunk a megbírált személy telejajgatná sérelmeivel a fél Kárpát-medencét.
Könyvfesztivál 2005: nyüzsgés, hajsza, sűrű program, Tolsztaja és Jerofejev,
(joggal) dühös Szigeti, amiért a Kalligrammal kiszúrtak, és egy eldugott sarokban
állították föl kiadónk standját, s a literában is keveset foglalkoztak az új könyveinkkel. Pedig, például, a most induló Krúdy-sorozatunk megérne nem is egy
misét.

BAKA ISTVÁN

EMLÉKÉNEK

2005. szeptember

51

HATÁR GYŐZŐ

Egy Baka István-vers története
Még kifeszül fölénk a mennybolt
felhőkkel foltozott, kék sátora,
beissza még a vért a megsötétült
porond lucskos fűrészpora
........................................
bár előttünk csak Isten és a Sátán
megunt bohóctréfái zajlanak
s mi hahotázunk gyáván, míg a
mennybolt
rossz sátora fejünkre nem szakad
(Circus Maximus)

A 18. század végén még csak a „Nagy Francia Forradalom” előszelét érezte meg a Monarchia, de már beleremegett. A birodalom német irodalmában ugyanolyan öncenzúra dívott, ugyanolyan kultusza volt az oratio obliqua cenzúra-kicselező fogásának, mint
ahogy eluralkodott a magyar költészetben is, míglen a 19. században mondhatni idegileg
szervült s olykor a vers megihletője volt. Gyomán ezt gyerekkoromban úgy mondták,
hogy „az ángyomnak mondom, hogy a térgyem értsen róla”. Ma életérzésünk skáláján lemérve, a Monarchia szuronyos uralma virágfüzérekkel feldíszített rémuralom volt. Csak
kevesen tudják, hogy pl. 1794-ben egy részeg tüzértiszt a bizalmába férkőzött titkosrendőrnek kifecsegte, hogy társaival a Monarchia megdöntésére készül. Vallomását letartóztatási hullám követte; negyvenöt tiszttársát elkapdoválták, húszat kivégeztek, a többit súlyos várfogságra ítélték. Egyik levelében Beethoven azt írja: „itt nálunk számos fontos embert elhurcoltak, csak hogy megakadályozzák a forradalom kitörését (…) Nincs, aki hangosan merne véleményt nyilvánítani, attól való féltében, hogy a rendőrségi fogdában
találja magát”1.
Már kevesen élnek azok közül, akik a bőrükön tapasztalták, hogy a rettegés ugyanilyen
hisztérikus légkörében élt a Horthy-rendszer, kivált a háborúhoz vezető években. A mai
fiatalok alighanem elképzelni sem tudják, hogy írót a puszta kéziratért halálra lehetett
ítélni. Ezt történ a CSODÁK ORSZÁGA HÁTSÓ-EURÁZIA szerzőjével is. A regényfolyam kéziratáért a hadbíróság 1943 júniusában, első fokon halálra ítélte. Hogy ez az iromány, fölöttébb kalandos úton, mégis, hogyan került elő a lebombázott, pincéjéig lerombolt Hadiklaktanya Bűnügyi Levéltárából, arra most nem térek ki2, minek is, hiszen ez a magát „filozófusregénynek” mondó opusz végülis kiadódott Londonban, jóllehet idehaza csak most

1
2

Beethoven levele Simrockhoz, 1793. augusztus 2-án.
l. HGY ÉLETÚTJA I-II-III. Életünk Könyvek 1993–5.

52

tiszatáj

vált hozzáférhetővé egy közel ezer oldalas, robosztus kötetben3. A kétkötetes mű első kötetének a címe: „HULIGÁNIA – avagy a Vágyak”. Jókora kitérővel érek oda, ahonnan indulnom kellett volna; de – Jeder Warum hat sein Darum. Hogy Baka István hogyan jutott
hozzá a regényfolyam londoni kiadásához, nem tudom. Elfelejtettem faggatni, annyira elcsodálkoztam azon, hogy (nekem ajánlott) versének ezt a címet adta: ÜZENET ÚJ-HULIGÁNIÁBÓL4. Nemcsak azon ámultam el, hogy ismeri és nyilván olvasta közel hetven évvel ezelőtt íródott regényemet, melynek kéziratáért ugyancsak megütöttem a bokámat; hanem
a bátorságon, hogy egy odahaza teljesen ismeretlen regényre, mintegy burkoltan hivatkozni
mer. A vers szegedi látogatásom után, már akkor íródott, amikor visszatértem Budapestre; Pista három változatban is elküldte, mindannyiszor javítva rajta. A harmadik volt
a végleges, de váltig nyugtalankodott, hogy a postára adott vers idejében utolér-e, mielőtt
visszarepülnék Londonba. Végül telefonált Szegedről és megnyugtattam: itt van előttem
a végleges változatban. Remeklés a vers – sokkal jobb, valószerűbb, nagyobb ütésű, mint
az a másik, ami kiváltotta: egy régi versem, amit Pistának ajánlottam.
Valóban remeklés; minden szaván rajta a „vízjel” (az angol benchmark-nak mondja
ezt) – kipöffenése a megdühödött embergyermekének. A csalódottság és a harag vegyüléke – azé, akit egy dédelgetett, szivárványos álomtól ütöttek el. A keserűség feltörő
sorai, az indulat természetes ömlésében, amely épp tömörségével olyan arculcsapó.
Napnál világosabb, hiszen „enigmatikus” címével elárulta, hogy regényfolyamom ismeretében íródott, de valami homályos képzete lehetett a verscím üzenetéről annak is, aki
a könyv létezését se sejtette. 1995-ben maga a kifejezés, hogy huligán, már közhasználatú
szó volt, belement a nyelvbe; míg a harmincas években, amikor a könyv íródott, a szó az
újdonság erejével hatott és ritka madár volt az az olvasó, aki elértette. Eredete nyelv-történetileg nem tisztázott: két változata van. Jómagam még abban a hiszemben voltam,
hogy az első változat a hiteles: az oroszországi ROSZTOV városának gengszterei országos
hírre tettek szert, ügyességük révén. A rosztovi huligánok arról voltak híresek, hogy
hófúvásban, télvíz idején, a vagyont érő szőrmekülönlegességben Operába sereglő hölgyeknek a bundája hátából, boszorkányos gyorsasággal, a mutatóujjukra húzott borotvaéles „dikiccsel” jókora darabot kikanyarítottak s azzal a kivágott szörmét a hónuk alá
csapva, úgy elszeleltek, mintha ott se lettek volna. Percek beleteltek, amíg a bunda
megrabolt tulajdonosa érezni kezdte hátán a csikorgó hideget és feleszmélt, hogy „lyukas”
a bundája. Ők voltak a „rasztovci huligani”. A másik változat szerint az invektívának ír–
angolszász eredete lett-légyen; a szó, hogy Hooligan, a 19. század végén egy Londonban
élő ír gengszter-família családneve volt.
Tény, hogy amikor mindezt felvetettem Pistának és szóbahoztam, hogy versének miért
ezt a címet választotta, azonnal nyilvánvaló volt – a kevesek közé tartozott, akik hozzájutottak és olvasták a regényfolyam londoni kiadását. Nemcsak azon hüledeztem, hogy
mekkora hatással volt rá, hanem szinte komikus volt, mennyivel jobban ismerte, mint jómagam, aki jószerével elfelejtettem, mit írtam-mit nem, hetven évvel ezelőtt. Nem győztem ámuldozni azon, hogy a vers szokatlan, szemetszúró címe senkinek sem tűnt fel, nem
kérdőjelezte meg, amikor ráfutott a szeme – senki nem firtatta: Pista, miért ezt a címet
adtad ennek a versnek?
3
4

Csodák Országa I–II; Aurora 1988. Cs. O. H-E., Editio Plurilingua, Budapest 2004.
l. B. I.: TÁJKÉP FOHÁSSZAL. Jelenkor Kiadó, Pécs 1996, 322 oldal.

2005. szeptember

53

Első szegedi látogatásom alkalmával, a vendéglői vacsora után, már ahogy a tömegben
lehetett, ügyefogyott beszélgetés következett Pistával. Természetesen mi egyébről, mint
arról, amit a Párkák érthetetlen módon belefontak életfonalunkba: Oroszországról, az
oroszság gigantikus, lenyűgöző géniuszáról és e kivételes tehetség átkáról – e beláthatatlan térképország tragikus történelméről. Mindkettőnknek voltak közvetlen tapasztalatai,
kinek-kinek a maga módján. Pista több ízben járt/élt a Szovjetunióban, 1970/71-ben a leningrádi egyetemre járt, majd 1974-ben megint hosszabb időt töltött Leningrádban és felújította kapcsolatait szabadgondolkozó, szamizdat-kiadó barátaival. Engem meg még
a harmincas évek derekán a sors szeszélye besodort egy nagypolgári, fél-arisztokrata orosz
emigráns család házitűzhely-melegébe, szamovárral, blinivel és – last but not least – hatalmas átmentett könyvtárral; azon az alapon, hogy ötödfél évig a család szemefényével,
egy csuromszőke ifjú hölggyel éltem vadházasságban. Ez az orosz „klan” valósággal
benyelt és megpróbált orosszá átgyúrni, ami persze nem sikerült. Annál kevésbé sikerülhetett, mert ők a magyarokat titkon mélységesen lenézték, megvetették, alrendű emberfajnak tekintették, nekik csak az orosz volt igazában a főemlős – amint-hogy érthetetlen módon, ádáz gyűlöletük ellenére a szovjet rendszerrel szemben, szentül hittek a szovjet hadigépezet elképesztő fölényében s mintegy befejezett ténynek tekintették, hogy ha és
amennyiben, valaha is kenyértörésre kerülne a sor, a szovjet haderő rövid hetek alatt végigsöpörne Európán és a tengerbe fullasztaná ellenfelét.
Második szegedi leruccanásomkor több szerencsével jártam. Egy meghitt sarokban leülhettünk és összehúzhattuk székeinket Pistával, ami eszmecserére az igazi alkalom. Akkor már Pista szemmel láthatólag szenvedett. Arca meg-megrándult, fájdalmai voltak, és
a fájdalom kolonca akadozó szófűzésén mindenütt ott settenkedett. Ő szovjetunióbeli élményeiről, baráti köréről mesélt, jómagam meg együttélésemről orosz „menyasszonyommal”, bár hogy frigyünket miért nem pecsételtük meg, az a félkönyvnyi történet is messze
vezetne. Vadházasságot mondok, bár maga a szó is feledésbe megy hamarost, ahogy a házasság intézménye kikopik újdándi világunkból és ki tudja, jön idő, hogy feledésbe merül.
Hiszen ma már partnerekről beszélünk, jogegyenlőségben a valahai „házas-felekkel”.
Nincs kizárva, hogy valaha még beevezünk a platóni respublika vizeire, és „az állam elhalása” marxi ostobasága helyett valamennyien az állam gyermekei leszünk, nemzőapa nélkül cseperedünk fel s maga az állam lesz a népszaporulat „inkubátora”. No de
passim – mindez csupán a távoljövő zenéje.
Pista persze jól, nálam sokkal jobban ismerte az orosz irodalomnak azt a részét, ami
akkor csak szamizdatban lappangott, Gumiljovot, Hodaszevicset (az elsőt kivégezték,
a másik nyugati emigrációban tengett-lengett), Jeszenyint, Cvjetajevát, még-másokat. A mi
másfél évszázados török hódoltságunk eltörpül az oroszság közel félezer esztendős tatár
hódoltsága mellett; vegyük ehhez hozzá a pravoszláv egyház zsarnokuralmát: a teokrácia
és a szélsőséges sovinizmus e vegyülékében másként, mint „nemzetben, istenben” gondolkozni soha nem lehetett; alanyban-állítmányban elmélődni számukra a mi időnk újdon
leleménye. De ilyen volt Vladiszláv Hodaszevics, a Párizsba-szakadt, vele-rokon szellem,
ami érződik is Pista átköltésein. Hodaszevics – aki „Sztyepan Pehotníj” szerint „a XX. század egyik legnagyobb orosz költője”, 1939-ben, Párizsban halt meg. Keserű sorokban hódol a nagy előd emlékének:

54

tiszatáj
Kátrányszínű s klozettszagú az égbolt.
Csukd be a század ablakát! Elég volt!
.........................................................
Rút katlanából ránk borult a szenny.
Tedd le a tollad! Torkig ér a menny.5

Párizsi magányában elszerencsétlenedve, utolsó éveiben Hodaszevics már semmit sem
írt. Jómagam ezt a Nyugat „fertőzetében” élő költőt csak nagy sokára ismertem meg (régről kedves hívem, T. Marina jóvoltáből, aki egy félezer oldalas, 1992-ben, Moszkvában kiadott pompás Hodaszevics-kötettel ajándékozott meg és mottóul beleírta: Zsízny iméjet
konyec, tvorényie bezszmertno” – az élet véget ér, az életmű örök. Bárcsak igaz volna).
Ahogy a közös hullámhosszra ráhangoltuk antennáinkat, két nagy átfedést is felfedeztünk szellemszerkezetünkben. Az egyik, hogy elliptikus szellemünk egyik sarkallatos
fókusza: a zene. A másik: a történelem.
Hogy a zene Pistának az utolsó pillanatig mennyire palliatív, megváltó mákonya volt,
arról több verse tanúskodik (lásd a LISZT FERENC ÉJSZAKÁI c. ciklust, valamint a TRAUERMARSCH c. verset, amit a költő „Gustav Mahler emlékének” szentel)6. Jól emlékszem, még
csemegével is szolgálhattam: Pista akkor hallotta először, hogy Mahlernek – csakúgy,
mint Schumannak – közös megihlető bálványa volt az a ma már feledésbe merült óriás,
Jean Paul – ez egyetlen író-kortárs, akire Goethe féltékenyen felfigyelt, és aki a „Gott ist
tod” meghirdetésével éppen száz évvel előzte meg Nietzsche ZARATHRUSZTRÁJÁT7. A Faustfordító Gérard de Nerval, LE CHRIST AUX OLIVIERS (Krisztus az Olajfák Hegyén) c. szonettciklusa elején is őt idézi: Dieu est mort! le ciel est vide… / Pleurez! enfants, vous n’avez
plus de père! – Jean Paul-t, és nem Nietzschét (akit, mellesleg, hogyan is idézhetett volna:
Nerval 1855-ben halt meg, amikor Nietzsche még csak 11 éves volt…)
Orosz irodalmi tanulmányai során Pista óhatatlanul belemerült a cári birodalom annáleszeibe; s majd szinte a meglepetés erejével hatott a felfedezés, hogy AVVAKUM PROTOPÓPA
Önéletírása neki is kedvenc könyve, de neki megvolt az orosz eredeti, míg én albumalakú,
magyarított erdélyi kiadását „házon belül” elvesztettem és csak nemrég jutottam hozzá Thuróczy Gergely, a Petőfi Múzeum irodalmi muzeológusa jóvoltából ahhoz a zseb-kiadáshoz, amelyet Bukarestben adott ki a Kriterion, 1979-ben. Juhász József magyarítása fordításirodalmunk gyöngye, Szőllősy Klára, Gyergyai Albert fordítói virtuozitásával vetekszik – itt messze idegenben, nyelvi fürdőnek kincset ér. Értékelésében teljesen egyet értettünk. Szörnyeteg könyv. Eleven-élőben közelébe se szeretnék kerülni ezeknek a ránkuszított,
minden jámbor gaztettre, önodaáldozásra, népirtásra kész vallásmániás szektásoknak, akik
AVVAKUM PROTOPÓPA kivérző oldalain vidáman lépnek máglyára, vidáman ölnek és hitük
a számukra kibiztosított Üdvben soha meg nem rendül. Tanulmányaiból bőven meríthetett,
Pista behatóan ismerte az orosz szekták, raszkolnyikok, duhoborcok történetét – azokét,

5
6

7

in: TÁJKÉP FOHÁSSZAL; Hodaszevics Párizsban. (233 oldal).
Mahlerről írt áradozó cikke valóságos szerelmi vallomás (l. in: AZ IDŐ TÉRKÉPJELEI. Jelenkor
1999, „Meg-csendül az egész univerzum” – 49 oldal).
Jean Paul Richer, SIEBENKÄS, 1785. Újkori jeles monográfusa, T. J. Casey szerint Jean Paul „a kereszténység-utáni kor első hangadója” (in: JEAN PAUL. John Hopkins University Press, 1992)

2005. szeptember

55

akik „dvumjá páljcámi”, két-ujjal vetettek keresztet – és keblükre ölelték, aki ugyanígy és
megölték, aki másképp hányta magára a kereszt jelét.
Ahhoz, hogy szoros baráti kötelékek szövődjenek kettőnk között, levélváltás és életidő
kellett volna; s mit is szaporítsam a szót, viszonyunkat Goethe szerencsés szóalkotásával
„vonzrokonságnak” mondanám. Pista láthatta, tapasztalhatta, hogy mint elhírhedt avantgarde garabonciás, ma már mennyire nem tisztelem az avantgarde másod-harmad-ötöd-tized felöntését (vagy Domokos Mátyás jó szavával: költészetünk „nagyhatalmi állását”), mai
líránk egyre ázottabb, egyre koszadékosabb ún. „szabadvers”-ömlését. Ez a betegség sajnálatos világjelenség, de nálunk felfokozott mértékben, ma is tart. Pista mindvégig kitartott a formahű verselés mellett és nem volt hajlandó költészetét a kötelező neo-nouveau
avantgarde igájába hajtani.
Éppen csak hogy kinyújthattuk tapogató csápjainkat egymás felé, amikor levelezésünk,
sohavolt barátságunk hamvába hullott. Ha voltak Pistának nagy elvétve ún. istenes versei,
meggyőződéses agnosztikus volt, és tudton-tudta, hogy többé nem találkozunk. Pascalnak,
a hitében el-elbizonytalanodó, meg-megtántorodó, de „fogadásáról” elhírhedt jeles életbiztosítási ügynöknek a „spielje” lepereg rólunk, a létegész hármas felosztása mennyre-földrepokolra éppoly idejétmúlt, mint amilyen megtévesztő-hamisak Murillo angyalai. Tán
a harmadik évezred végéről visszatekintve, már tisztábban láthatjuk majd, miért volt ez
a népmilliárdokra kiterjedő kollektív, monomániás szkizofrénia amilyen delejes, amilyen
csábos-csődítő, olyan lerázhatatlan. Meglepő? Visszariasztó? Csupán mert még nyakig, még
pilisig benne vagyunk? Aki ismer, tudja. Nálam a gondolkozó életrendjének korán kelő első
számú parancsa: filozófus soha ne ijedjen meg a saját árnyékától.
Avvakum Protopópa? Nincs már sehol, hogy szánakozzunk rajta. Jómagam már látom
közeledőben Kháron lámpását a csónak orrán; de azt is tudom, hogy Pistával azon az egyszeri, szegedi összefutáson túl – többé már nem találkozunk.

56

tiszatáj

NAGY MÁRTA

„Tenger és ég ablaktáblái között” 1
BAKA ISTVÁN ISTEN FŰSZÁLA CÍMŰ VERSCIKLUSÁRÓL

„életbevágó levelet
írtam hat napon át
a hetediken elfeledtem
címzettje nevét
2
megpihentem”

Baka István költészetével kapcsolatban már-már közhelynek számít az a kijelentés, hogy
a szigorú megszerkesztettség poétikája egyik legjellemzőbb vonása. Többek között annak
köszönhető ez, hogy rendkívül következetesen építi fel versei, ciklusai és kötetei motívumrendszerét. „Kevés de erőteljes motívummal dolgozik. Motívumai világosak, de az ismétlődés, helyesebben a módosított visszatérés révén egyre gazdagodnak, egyre nagyobb dimenziókat nyernek.”3 Választására jellemző, hogy olyan motívumokat alkalmaz, melyeknek ismert és gazdag mitológiai, kulturális jelentésük van. Ezek azonban verseiben kimozdulnak eredeti jelentésükből, alapvetően átértelmezi, radikálisan más kontextusban
alkalmazza őket. Az eredeti és a versekben betöltött jelentés közötti távolság és az ennek
nyomán keletkező feszültség eredményezi azt a jellegzetes képi és jelentésbeli erőt, ami
a Baka-versekre annyira jellemző. Mivel meghatározó verseiben a gondosan kimunkált képi
világ, a motívumok alakulásának, változásának, összekapcsolódásának igen komoly jelentésképző szerepe van.
Elmondható mindez az Isten fűszála című ciklusról is, mely korai költészetének egyik
legradikálisabb istenkereső, Istennel viaskodó ciklusa.4 A nyolc darabból álló kompozícióban ugyanis „… a természeti-emberi létnek azt a tragikumát állítja középpontba, mely
különösen a gondviseléselvű világmagyarázatok válsága után vált nyilvánvalóvá.”5 Ezt
a nyomasztó léthelyzetet mutatják be a ciklus darabjai más-más nézőpontból. Dolgozatomban a motívumrendszer felfejtésére teszek kísérletet, és azt vizsgálom, hogy a motívumok
értelmezése milyen új jelentéselemekkel gazdagítja a versciklus értelmezését.

1
2
3

4
5

Baka István: Dalok harmincévesen II. in: uő: Döbling, Szépirodalmi Bp, 1985, 8.
Lásd: Csiki László: A szótolvaj, Tiszatáj Szeged, 2003, 14.
Görömbei András: Baka István költészetéről – három tételben 217. in: uő: A szavak értelme,
Püski Bp. 1996, 214–227.
Lásd: Baka István: Döbling, Szépirodalmi Bp. 7–15.
Olasz Sándor: Baka István: Döbling 165, in: Kortárs 1986/3, 164–166.

2005. szeptember

57

A ciklus első darabja, a Dalok harmincévesen (1978), sajátos imaként olvasható. Nem
megszokott ima, ugyanis központi témája, hogy Isten, a megszólított, a megszólíthatatlan
elzárkózás pozíciójában van. Ezt vetíti elő már a nyitókép felleg – szalmazsák metaforája,
a felhő ugyanis az Ószövetségben a rejtőzködő, láthatatlan Isten szimbóluma.6 Az a tény,
hogy a felleg egy sivár, szétbomló szalmazsákot asszociál, kimozdítja a szakrális térből
a felhőt, és nem a fenséges, isteni rejtőzködés képzetét kelti, sokkal inkább a kisszerű elszigetelődését. Ez a folyamat a vers első részének záróképében teljesedik ki, ahol a Tejút,
mely szinte minden mitológiában az égi és földi szféra közötti híd szerepét tölti be7, itt
ellentétesre fordult jelentéssel az elzárkózás eszközévé válik:
Ajtódra, látom, most akasztod
a biztosítólánc – Tejútat.
Hiába tehát az Isten felé fordulás, hiába vetítődik ki az ima állapota az egész természetre, Isten megunta a világát, nem akar tudomást venni róla. Alapvetően átértelmeződik
ezzel Isten és ember viszonya, hiszen „Izrael fiainak az ő egyetlen Istenükhöz, Jahvéhoz
kell imádkozniuk. (…) Jahve azonban állandóan készen áll Izrael fiainak megsegítésére.
Az első dolog tehát, ami Izrael fiainak imáját meghatározza: Isten közelsége, jelenléte, elsősorban a szentélyben, de azon kívül is. Jahve meghallgatja Izrael fiait, mert szövetséget
kötött velük, amelyben Jahvénak nemcsak bölcsessége és hatalma nyilatkozik meg, tehát
hogy képes is, tud is, akar is segíteni, hanem erkölcsi követelményei és tulajdonságai is
megmutatkoznak: igazságossága, hűsége és jósága.”8 A kereszténységben ez a viszony még
inkább bensőségessé vált. „A keresztények imájának alapja az az új viszony, amelybe
Krisztus által került az ember Istennel: az isten mennyei Atya, az ember pedig a gyermeke.
Ennek a keresztény létnek csak olyan magatartás felelhet meg, amelyet korlátlan bizalom,
föltétlen odaadás, az Istenhez fűződő állandó gyermeki kapcsolat és minden bajban Istenhez menekvés jellemez. Ezt a folytonos imára készen álló lelkületet akarja Jézus a szinoptikusok tanúsága szerint tanítványaival elsajátíttatni. Semmilyen körülmények közt sincs
ok az aggodalomra: az Atya tudja, mire van szükségük, és kérésükre megad nekik minden
jót, megadja a Szentlelket.”9 Baka „teológiájában” ez a viszony egyoldalúvá vált, az Isten
felőli tényezők teljesen megszűntek, míg az ember továbbra is kétségbeesetten keresi
a gondviselő, segítő Istent, és csak lassan, kínlódva döbben rá, hogy nem találja, mert nem
találhatja. „Baka nemcsak a Bibliát parafrazeálja, de az újkori Isten-képzeteket is. A nietzschei értelmezéssel szemben, nála nem Isten halálával marad végérvényesen egyedül az
ember, hanem épp ellenkezőleg, az isteni kiszámíthatatlanság, gonoszság veszélyezteti
értelmes létezését.”10 Ebből az alapállásból eredeztethető a ciklus további részében kirajzolódó Isten portré és az ebből következő létértelmezés.

6

7
8
9
10

Vö: Pál József, Újvári Edit (szerk): Szimbólumtár, Bp. 1998, 140. [felhő] (továbbiakban: Szimbólumtár)
Vö: Hoppál – Jankovics – Nagy – Szemedám: Jelképtár, Helikon Bp. 1996, 217–218.
Haag lexikon [ima], in: Bibliatéka CD
Uo.
N. Horváth Béla: Baka István: Döbling 92–93. in: Füzi László (szerk): Búcsú barátaimtól, Nap
Kiadó Bp. 2000, 92–94. (továbbiakban: N. Horváth)

58

tiszatáj

A vers második részében némiképp eltolódnak a hangsúlyok. A megszólított itt már
nem Isten, hanem az elzártságot biztosító további elemek, a csillagok. Ezek ugyanis hasonló szerepet töltenek itt be, mint az első részben a Tejút. Eredetileg az isteni vezetés,
útmutatás és pártfogás szimbólumai11, itt azonban kőkerítésre szórt üvegcserepekként jelennek meg, vagyis a kozmikus biztonsági rendszer újabb elemei. Az elzárkózás és a közöny végletességét mutatja, hogy nemcsak az ima, vagyis a kérés nem jut el Istenhez, hanem a zsoltár sem, amihez alapvetően a dicsőítés fogalma társul. Nem nyílik meg tehát
a menny kapuja, ahogy megnyílt Jákobnak, és a lírai én bármennyire is szeretné, nem tekinthet be az égi szférába.
Jákob álmának két lényeges eleme van: az égi lajtorja és az isteni áldás. „És álmot láta:
Imé egy lajtorja vala a földön felállítva, melynek teteje az eget éri vala, és ímé az Istennek
Angyalai fel- és alájárnak vala azon. És ímé az Úr áll vala azon és szóla: Én vagyok az Úr,
Ábrahámnak, a te atyádnak Istene, és Izsáknak Istene; ezt a földet a melyen fekszel néked
adom és a te magodnak. És a te magod olyan lészen mint a földnek pora, és terjeszkedel
nyugotra és keletre, északra és délre, és te benned és a te magodban áldatnak meg a föld
minden nemzetségei. És ímé, én veled vagyok, hogy megőrizzelek téged valahova menéndesz, és visszahozzalak e földre; mert el nem hagylak téged, míg be nem teljesítem a mit
néked mondtam.”12 Tudjuk, Jákob csellel szerezte meg Izsáktól az elsőszülöttnek járó
atyai áldást, és magára vonta ezzel bátyja, Ézsau átkát. „Különös módon olvadt össze
a kettő (ti. az álomban): érezte, hogy Isten még nem mondott áment az áldásra s a jelen
pillanatban még a testvér átka üldözi. (…) Ebben a válságos lelkiállapotban élte át Jákób
az álombeli látomást és ekkor kapta meg azt, amiért annyit küzdött emberi, nem is szabályszerű módon: azt az isteni áldást, amit megkapott előtte Ábrahám és Izsák, és kapott
hozzá még személyes biztatást is arra nézve, hogy Isten vele lesz.”13 Baka versében egy ellentétes előjelű parafrázist olvashatunk, hiszen a bensővé vált lajtorja nem visz fel
a mennybe, a lírai én csak visszahullhat önmagába. Az istenhez törekvő, áldást váró emberi
szándék kifejezőjévé válik a lajtorja. De csak elutasításban részesülhet az ember, és a tetején nem áll áldást osztó Isten:
Bordáimat ki lajtorjának hittem
mennyekbe, most magamba visszahullva
nézem, hogy könyököl ki Isten
a holdra, mint homályló kocsmapultra.
A menny tehát egy kozmikus kocsmává degradálódik, ahol a hold, az isteni akarat
kozmikus megtestesítője, és az Úr dicsőségének egyik kifejezője14 kocsmapulttá alakul. Ez
a kocsma motívum a ciklus egyik leghangsúlyosabb visszatérő eleme lesz.
Mindezek nyomán nem marad más, mint a belátás, hogy egy isteni szeszélyből megteremtett és magára hagyott világ a lírai én élettere; nem jut el szava az isteni szférába.

11
12
13
14

Vö: Szimbólumtár 94. [csillag/bolygó]
Móz I. 28, 11–15
Dr. Tóth Kálmán: Mózes öt könyvének magyarázata in: Jubileumi kommentár, Bibliatéka CD
Vö: Szimbólumtár 206–207. [hold]

2005. szeptember

59

Az előző vers képsorát és gondolatmenetét közvetlenül folytatja A Nagy Vadász
(1979). Itt már előlép az addig rejtőzködő Isten, és egy könyörtelen, felelőtlen nagyúr
alakja bontakozik ki, aki számára játékszer a világ. A nyitókép az előző vers kocsma képzetét folytatja, ám az addig unottan bámuló Isten most duhaj, indulatos figuraként jelenik
meg. Széttöri az ég tükrét, vagyis első cselekedetével megsemmisíti az égi intelligencia, az
isteni igazság és értelem megtestesítőjét15. Ismét megjelennek, ám ezúttal megcsonkítva
a csillagok és a hold, melyeknek – ahogy korábban kifejtettem – hasonló az eredeti jelentésük. Ezt a képet építi tovább a második versszak zápor képével, ahol a zápor, vagyis az isteni kegyelem és termékenyítő erő szimbóluma16 az ürítés nem éppen irodalmi megfogalmazásával kapcsolódik össze. Ez a lefokozó, tárgyiasító, profanizáló tendencia jellegzetes
vonása Baka költészetének, és épp a Döblingben válik hangsúlyossá: „a lefokozó trópusok
itt jelennek meg először, mindenek előtt az animizáló kettősképek (…). Külön figyelmet
érdemelnek a főzés, illetve az evés-ivás képzetköréhez tartozó tárgyiasítások (…) A kulináris-lefokozó trópusok mint a menny, az angyalok és Isten megjelenítői új s új formában
mindig visszatérnek.”17
Isten tehát fenyegető, irracionális lényként jelenik meg, akinek nem sok köze van az
imák által feltételezett gondoskodó, áldást osztó Istenhez. A költő így nyilatkozik erről egy
interjúban: „Számomra azoknak az irracionális erőknek az összessége, melyek életünket
és a történelmet irányítják. Isten ezért a végzetnek, a létezés irracionalitásának jelképe,
olyan erőké, melyekkel szemben az egyénnek – és nemcsak az egyénnek – reménytelen
szembeszállnia. A végzet, a természet közönye, az a gonosz részvétlenség, amellyel születésünket és halálunkat fogadja – ezek ennek az Isten-képnek az összetevői.”18
Fenyegetettség és profanizálás érdekesen kapcsolódik össze a gyertya motívumban:
…és a gyertyaláng,
mint asszony a kéjben, felszítva ráng
fenséges horkantásai szelében
A gyertya rendkívül gazdag szakrális jelentéskörrel rendelkezik. A kereszténységben
elsősorban Krisztust, az igazságosság napját és a világ fényét jelképezi. Az oltáron égő hat
gyertya az ima folyamatosságát jelzi. Szent Ágoston szerint pedig a hit szimbóluma.19 Azáltal azonban, hogy egy erotikus hasonlat elemeként jelenik meg, visszavonódnak ezek
a szakrális jelentések. Ez és a vers kontextusa felerősíti jelentéskörének egy másik tartományát, mely szerint könnyen eloltható lángja az élet bizonytalanságát, az elenyészést jelképezi.

15
16
17

18

19

Vö: Szimbólumtár, 472. [tükör]
Vö: Szimbólumtár 131–132. [eső]
Nagy Gábor: „…legyek versedben asszonánc”, Kossuth Egyetemi Kiadó Debrecen 2001, 270–271.
(továbbiakban Nagy Gábor)
„Akkor vagyok a legszemélyesebb, amikor álarcot veszek föl”. Vecsernyés Imre beszélgetése
Baka Istvánnal , 84. in: Füzi László (szerk): Búcsú barátaimtól, Nap Kiadó Bp. 2000, 83–88.
(továbbiakban: Vecsernyés)
Vö: Szimbólumtár 170–171. [gyertya]

60

tiszatáj

A vadászat motívuma gyakran felbukkan Baka írásaiban. A leghangsúlyosabb tematikus és motivikus párhuzamok a Körvadászat20 című verssel fedezhetők fel, ami az előző
kötetben, a Tűzbevetett evangéliumban jelent meg. Itt még nem azonosítódik Isten a vadászokkal, de ugyanaz az isteni felelőtlenség és emberi kiszolgáltatottság fogalmazódik
meg:
Nyírfa s tükörképe a tóban: kártyalap.
Isten és Sátán kártyáznak az őszi
Táj asztalán – Isten veszít s fizet
Lerogyó szarvast, felbukó nyulat.
S jönnek a vadászok, puskacsőtorkolat
Szemük is, a véráztatta iszákon
Európa térképe: vérfolt-fővárosok,
Szájukat nyitják – csontokkal fehérlő lövészárkokat.
A vers a kozmikus kiszolgáltatottság kimerevített képével zárul, ami a megoldásnélküliség, az állandósult feszültség érzetét kelti:
s égtájak célkeresztjén megáll és vár a vad.
Baka visszatér a képhez, hiszen A Nagy Vadász egyik központi eleme ennek továbbírt
változata:
Mert állunk mindenütt a négy
égtáj célkeresztjén, hiába
lengünk ki jobbra-balra, telibe találja
az utolsó szavunkat is.
A látszólagos önismétlés és a motívum továbbfejlesztése azt mutatja, hogy Baka létszemléletének és istenképének lényeges momentuma ez a képzet. Az Isten fűszála ciklusban ugyanis nemcsak a képet építi tovább, hanem megteremti annak teológiai kontextusát
is, ugyanis értelmezhető utalásként a Dalok harmincévesen Jákob motívumára. Korábban
idéztem már az eredeti bibliai textust, de most érdemes egy újabb pillantást vetni az egyik
versre: „És a te magod olyan lészen, mint a földnek pora, és terjeszkedel nyugotra és keletre, és északra és délre, és te benned és a te magodban áldatnak meg a föld minden
nemzetségei.”21 Jákob is égtájak célkeresztjén foglal helyet, ám itt szó sincs fenyegetésről,
sőt Isten személyes áldása hangzik el épp, és Jákobnak adja a teret. Baka motívuma olvasható e jelenet palinódiájaként, sőt visszájára fordításaként.
A vers záróképében is látványos motivikus párhuzamok fedezhetők fel a Körvadászattal, ám itt már a kozmikus ciklus paródiájává rendeződnek ezek az elemek:
Jár-kél köztünk a Nagy Vadász, az ég
tükörromja alatt, s iszákjából a megsörétezett
hajnalok vére a földre csepeg,
s éjszakává visszafeketedik.
20
21

Baka István művei. Versek. Tiszatáj, Szeged, 2003. 69. (Továbbiakban: Versek)
Móz I. 28,14

2005. szeptember

61

A hajnal – alkony/éjszaka dialektikája itt bukkan fel először, ám ettől a ponttól a ciklus
egyik legfőbb szervezővé elvévé válik. Ezek ugyanis „Egymást feltételező oppozíciók, ellentétes vagy egymást kiegészítő elvek szimbólumai. Míg a sötétség a káosz, az isteni világrend előtti, vagy azzal ellentétes erők, a bűn, a tudatlanság, a halál kifejezője, addig a fény
az isteni kinyilatkoztatás, a kozmikus teremtés, a tudás, az élet, az üdvösség, a boldogság,
az igazság, a hit, a megvilágosodás jelképe.”22
A Pohárköszöntő (1979) az előző darab záróképét írja tovább. Itt azonban már a földi
szférára képeződik le a korábbi égi kocsma képzet, erre utal a T/1. személy is. A kocsmaképzetből logikusan következően megjelenik a vörösbor motívum. Nemcsak a kocsma
motívum továbbépítését kell azonban látnunk benne, az előző vers vér motívumának közvetlen asszociációjaként is értelmezhető. A két elem közvetlenül is összekapcsolódik a vers
végén, és a ciklus egészében organikus kapcsolat figyelhető meg köztük. Jellemző, hogy
a vér, az élet, az életerő és a lélek szimbóluma23 mindig kiontott vérként, a sebzettség állapotával összekapcsolódva szerepel. Ez a jelentés áttevődik a borra is, ami pedig eredetileg
életelixír, a halhatatlanság itala, az igazság, a vidámság és a termékenység szimbóluma, az
isteni adományokra utal.24
A pohárköszöntő általában valamilyen örvendetes esemény kapcsán szokott elhangozni, az ünneplés képzete kapcsolódik hozzá. Itt azonban a pusztulás kötődik hozzá
– ahogy ezt a vörösbor-vér jelentése is előlegezi –, hiszen egy omladozó ház képe rajzolódik ki:
…elkorhadnak a fény
mestergerendái hamarosan
fejünkre szakad a sötétség
A vers ideje az alkonyból a sötétség felé halad. Már A Nagy Vadász kozmikus ciklusában szereplő hajnal is a pusztítás képzetével kapcsolódott össze, így pozitív jelentései erősen idézőjelbe tevődtek, ebben a versben azonban a sötétség az uralkodó, ami az egyetemes pusztítás közege lesz. Visszatér A Nagy Vadász eső motívuma, itt azonban már viharrá fokozódik, vagyis teljesen visszavonódik pozitív, termékenyítő jelentése, és a kozmikus energiák tombolásának egyértelmű kifejezésévé válik.25 Finom Krisztus-utalásként
felbukkan a hal is, ám jellemző módon a megsemmisülés állapotában.
Az omladozás, majd egyetemes pusztítás a vers második felében apokaliptikus jelenetté teljesedik ki, és így nyer értelmet a pohárköszöntő: a végső pusztulás előtti utolsó
nagy mulatozás groteszk, ironikus gesztusa. Ennek megfelelően itt is fontos szerepük van
a lefokozó, profanizáló metaforáknak:
mert többé nem fűzzük a prímás
vonójába a térkép lapjait
bankó helyett s malacformájú felhők

22
23
24
25

Szimbólumtár 141. [fény/világosság és sötétség]
Vö: Szimbólumtár 486. [vér]
Vö: Szimbólumtár 79. [bor]
Vö: Szimbólumtár 489–490. [vihar]

62

tiszatáj
szájukban hold-citrommal nem lebegnek
többé az alkonyatban …

A szürreális képek a kontextusból következően részeg látomásként is értelmezhetők,
ám érdemes néhány pillantást vetni a motívumokra. Ismét a Körvadászat képeit fedezhetjük fel, hiszen a térkép motívum ott is megjelenik, ám igen erőteljes elmozdulás figyelhető meg a tragikustól az ironikus irányába. Később a Századvégi szonettek 2.26 darabjában ismét visszatér a költő ehhez a motívumhoz27, ám ott már a blaszfémia felé mozdul
a kép.
A malacformájú felhő a Dalok harmincévesen szalmazsák-felleg metaforájának újabb
változata. Már ott erőteljes profanizáló gesztust olvashattunk ki belőle, ám itt tovább erősödik ez a tendencia azáltal, hogy kulináris metaforaként szerepel28. Az ismétléssel az „Úr
sivár lakására” asszociál ebben az apokaliptikus közegben. Hasonló szerepet tölt be a hold
is. A profanizálás és lefokozás mellett egyéb szerepe is van a malac megjelenésének,
ugyanis keresztény értelmezésben az Ördög szimbóluma, mely az Egyházat támadja
meg29.
A vers záróképe A Nagy Vadász témájához és képi világához kapcsolódva ad magyarázatot az apokalipszisre. A hajnal motívum a legfőbb kapocs a két vers között, ám itt a lírai
énre, illetve az emberekre vonatkoztatva jelenik meg, ezért a fenyegetettség itt már a kizsákmányoltság érzetével is gazdagodik. Itt kapcsolódik össze egyértelműen a vér és a bor
motívuma, ami ilyen módon az eucharisztiát idézi, ám nem Jézus szerepel áldozatként,
hanem a vers alanya:
a mi vérünk alkonyodik a borban
A hal motívum finom Krisztus utalása itt válik egyértelművé, illetve ez a kép szolgál
magyarázatul arra – az egyetemes pusztulás kontextusán túl –, hogy miért a megsemmisülés állapotában jelenik meg a hal.
Az Éjszaka (1979) a készülődés, az alkony utáni sötétség állapotát jeleníti meg.
A kocsma képzet itt némiképp átalakulva a vers alapmetaforájává válik, ez bomlik ki a szövegben. Baka István költészetére rendkívül jellemző ez a módszer. „A valóságot mindig
abba a versbe próbálom sűríteni, amit éppen írok. Ezért választok tárgyul mindig egy látványt, s e látvány minden elemének megkeresem a megfelelőjét a verset sugalló életérzés
vagy élettény elemeivel. Például a Circumdederunt című versemben egy pókhálós pince és
a »világ« képe mosódik össze úgy, hogy a »világ« minden eleméhez a »pince« egyik elemét kapcsolom, az egész tehát egy kimondatlan alapmetafora – a világ pókhálós pince –
kibontása.”30 Az Éjszaka a hordó-világ, pince-mindenség alapmetaforára épül. Szemléle-

26
27
28
29
30

Versek 208.
Vö: Nagy Gábor 56.
Baka kulináris metaforáiról bővebben lásd: Nagy Gábor 270–274.
Vö: Szimbólumtár 105. [disznó/vaddisznó]
Vecsernyés 85.

2005. szeptember

63

tében és képi világában is közeli rokonságot mutat tehát a Circumdederunttal31, a A Jelenések Könyvéből32 című verssel, illetve felbukkan a Háry János bordalában33 is.
A Pohárköszöntő bor motívuma itt is megjelenik, látszólag önállóan, a hozzá kötődő
vér motívum nélkül. Az elfolyó bor azonban a vér képzetét is beemeli a képbe, a ciklusban
megszokott módon a sebzettség állapotával összekapcsolódva. Ilyen módon az előző vers
záróképének továbbírását láthatjuk benne.
Az alapmetaforából adódik a következtetés az Isten-patkány megfelelésre, ami a profanizálás végpontját jelenti. A patkányhoz ugyanis negatív, alantas képzetek kapcsolódnak
az európai kultúrában. Általában a halál és az alvilág teremtményének tekintették, illetve
a nyomor, a tisztátalanság és fösvénység jelképe.34 Később a Változatok egy gyerekversre35 macska-istene fog hasonló szerepet betölteni.
Visszatér a Dalok harmincévesen ima motívuma is, ám itt már hiányzik a számonkérő
hang, csak a reménytelen helyzet rezignált felismerése fogalmazódik meg. A lírai én már
nem törekszik kétségbeesetten Isten megszólítására:
vagy talán egy patkány az Isten
de mindegy is hiszen
mindegy kihez imádkozunk
egy hordó mélyiben
A Téli reggel (1976) a versciklus egyetlen olyan darabja, amelyben a világosság, pontosabban a hajnal az uralkodó. Az Éjszaka komor, rezignált versvilága után a remény érzetét
kelti. A hajnal ugyanis a pozitív erők gonoszság felett aratott győzelmét jelképezi, a remény szimbóluma36. A remény lehetősége azonban erősen kétségessé válik, hiszen eddig
valahányszor felbukkant a versciklusban ez a motívum, mindig pozitív jelentéseitől megfosztva szerepelt, ami már önmagában is baljóslatúvá teszi.
Ha megvizsgáljuk a vers nyitóképét, az Éjszaka nyitóképének elemeit fedezhetjük fel
benne más perspektívából:
A holdon mint egy léken át
elfolyt a fény bora

Behavazott táj abroszán
a hajnal vörösborpecsét.

(Éjszaka)

(Téli reggel)

Az elfolyt borhoz hasonlóan a vérfoltot asszociáló vörösborpecsét is a vér képzetét
vonja be a versbe, ami magával hozza a fenyegetettség, sebesülés, megsemmisülés motívumait. A behavazott táj a Pohárköszöntő apokaliptikus látomását idézi, ami tovább erősíti a fenyegetettség érzését, sőt a kizsákmányoltság és az áldozat motívumát is beemeli
a képbe. Ezzel a vörösborpecséttel azonosítódik a hajnal, ezért ugyanolyan jelentésben fordul elő itt is, mint a versciklus többi darabjában annak ellenére, hogy itt az uralkodó napszak.
31
32
33
34
35
36

Versek 128.
Versek 256–257.
Versek 309–310.
Vö: Szimbólumtár 375. [patkány]
Versek 243–244.
Vö: Szimbólumtár 179. [hajnal]

64

tiszatáj

Rendkívül izgalmas a vers lírai énjének kérdése, aki a verset nyitó természeti kép után
lép elő. A 3. és 4. sor ugyanis A Nagy Vadász nyitóképének E/1. személyű megismétléseként értelmezhető:
Poharát duhajul az ég
tükrébe vágta, és lőn éjszaka

„Elmúlt a mámor, poharam
földhöz csapom – szilánkja jég.

(A Nagy Vadász)

(Téli reggel)

A másnapos Isten perspektívája jelenik tehát meg. Erősíti ezt a feltételezést, hogy
ugyanaz az indulatos, kegyetlen figura sejlik fel a sorok mögött, mint a Nagy Vadász.
A hajnal nem hoz új kezdetet, nem jelent reményt: ezen a ponton önmagába záródik a versciklus. Megszűnik a hajnal – alkony/éjszaka dialektika, és az alkony válik uralkodóvá, létélménnyé tágul ez az állapot.
A századvég költőihez az eddig lételméleti problémát a művészetfilozófia területére
transzponálja. A fő kérdéssé innentől kezdve az válik, hogy mit tehet a költő egy ilyen
helyzetben. A vers címe és problémafelvetése az irodalom olyan programverseihez kapcsolja a szöveget, mint Petőfi A XIX. század költői, vagy Kosztolányi Költő a XX. században című műve. Petőfi vátész szerepével és Kosztolányi egyéniségkultuszával szemben itt
egészen másféle esztétika és költőszerep érvényesül.
A rothadó világ képe a Pohárköszöntő omladozó pusztuló világának továbbgondolása,
ha úgy tetszik, következő fázisa. Ami ezzel a magára hagyott, bomló világgal, az isteni teremtés kudarcával szembeszegülhet, az a világ megkonstruálása szavakból, mint teremtő
gesztus. „Számomra a gonosz Isten maga a Sátán. Ő a világban munkáló transzcendencia.
Csak így tudom mondani. A világ közönye. Hívhatom Istennek is – úgysem vagyok hívő.
Ezzel áll szemben a nyelv, amit használunk és én is használok. A nyelv törvényei, a nyelv
szépsége. Amivel világot lehet teremteni. És ha ez ennek a világnak a közönyét, gonoszságát, értelmetlenségét tükrözi is; akkor is szép világ! Ezért is ragaszkodom a kötött formákhoz. Nem a rímhez, ritmushoz, hanem a megformáltsághoz. Azzal, ha formát alkalmazunk, szintén világot teremthetünk. Ahogy más ember az Isten-magyarázatokkal értelmet lel maga körül, úgy én a nyelv által ismerem fel a világ értelmét.”37
A költői teremtés, a szó motívuma már korábban felsejlik finom utalásként. A Dalok
harmincévesen korlátok közé szorított éneke:
Tenger és ég ablaktáblái között
vergődő légy volt énekem
Vagy A Nagy Vadász égtájak célkeresztjén képében a szó van veszélyben:
… hiába
lengünk ki jobbra-balra, telibe találja
az utolsó szavunkat is.
Mindezek a művészetfilozófiai problémát előlegezik, ám valódi értelmet a ciklus ezen
pontjáról visszatekintve nyernek.
37

Nyelv által a világ. Balog József beszélgetése Baka Istvánnal 231, in: Füzi László (szerk.): Búcsú
barátaimtól, Nap Kiadó Bp. 2000, 230–234.

2005. szeptember

65

Ezután két szerepvers következik: Zrínyi és József Attila maszkját ölti magára a szerző.
Nem szokatlan ez a magatartás Baka költői világában: „ az »idegen« léthelyzetekbe, alkotói tudatokba való belehelyezkedés vágya már korai verseiben is megfigyelhető.”38, ami
később a Yorick-versekben és Sztyepan Pehotnij figurájában teljesedik ki. „Úgy használja
tehát Baka István a maszkot, ahogy arról Kerényi Károly szól: a maszk elrejt, elijeszt, de
mindenekelőtt kapcsolatot teremt a maszkot viselő ember és a megjelenített lény között,
azaz a maszk »az egyesítő átváltozás eszköze, így lehetne funkcióját a legjobban körülírni.
Negatív értelemben: felfüggeszti az élők és holtak közötti határokat, s az elrejtettet napvilágra hozza. Pozitív értelemben: amennyiben az elrejtettnek, az elfedettnek és figyelmen
kívül hagyottnak ez a fölszabadítása a maszk viselőjének önazonosságát szolgálja« Ez
a »beöltözés« is sajátos része Baka István világhódításának, világteremtésének, annak
a versvilágnak, amelyben minden menekülési szándék ellenére sem elfedi, rejtegeti a maszk
a lírai ént, éppen ellenkezőleg: kitágítja, lehetővé téve a találkozást, láthatóvá téve azt
a költői-emberi szituációt, »mely egy individuális létezés és egy tágabb, minden alakot magába foglaló próteusi lét között feszül.«” 39
A Zrínyi (1980) nyitóképe az előző vers képi világával rokon, ám itt csataképpé módosult az alkony. Megjelenik a felhő motívum, ami a Dalok harmincévesen elzárkózó Istenét
és a Pohárköszöntő apokaliptikus látomását emeli be a vers világába. Itt is lefokozó metafora elemeként szerepel. A „kiforduló lóbelek” és a csatakép azonban A századvég költőihez kötődik, ilyen módon rávetül e vers világképe.
A kiábrándult Zrínyi figurája jelenik meg, akit mellőznek, korlátoznak törökellenes
harcaiban és akadályozzák politikai elképzelései megvalósítását. Az irracionális, részvétlen sors játékszerének érzi magát. Könyvtárrá szűkült világa és írássá csupaszított léte rokon az előző, programvers szemléletével, mintegy illusztrálja azt. Szerb Antal akarat és
sors tragikus kettősségében értelmezte Zrínyit: „Fátumhite lélektanilag szorosan összefügg voluntarizmusával, aminthogy a lélekben általában a poláris ellentétek a legközelebbi
szomszédok. A Fátum az akarat metafizikai kiegészítése. Amint a fizikában a tömeg azáltal
nyilvánul meg, hogy ellenállást fejt ki, az erkölcsi világban a sors akkor ismerszik meg,
amikor szembekerül az akarattal. Csak aki erősen akar, és célját távol sem éri el, élheti át
a „sors” realitását. Zrínyiben ez a fajta élmény nagyon hatalmas lehetett. Egész élete tulajdonképpen nagyszabású kudarcok története.”40 Itt a sors által legyőzött, kifosztott katona
és politikus jelenik meg, akinek már csak költői identitása létezik, és a nyelv világteremtő
erejébe kapaszkodik. A sors itt hasonló irracionális, részvétlen isteni hatalomként értelmeződik, mint A Nagy Vadász Istene.
Felvillan még a sötét-világos dialektika, de itt a nappal már egyértelműen elutasító
hangsúlyt kap, és az éjszaka válik a költői lét autentikus közegévé.

38

39

40

Szőke Katalin: A költő és műfordító szerepcseréje. Baka István költészetének orosz kulturális
kódja 110, in: Füzi László (szerk): Búcsú barátaimtól, Nap Kiadó Bp. 2000, 110–121.
Szigeti Lajos Sándor: „Tűzbe vetett evangélium”. Baka István indulásáról és istenkereséséről
65–66, in: uő: Evangélium és esztétikum, Széphalom Könyvműhely Bp. 1996, 57–70.
Szerb Antal: Magyar irodalomtörténet, Magvető Bp. 1995, 134. (továbbiakban: Szerb)

66

tiszatáj

Rendkívül izgalmasan tér vissza A Nagy Vadász gyertya motívuma. A világítóeszköz
itt fáklyává módosul, ami a Bibliában Istent, ill. Isten igéjét szimbolizálja.41 Ezt oltja ki
minden este a fekete ruhás asszony, megteremtve ezzel a sötétség közegét, mely – mint
korábban kifejtettem – létélménnyé tágul. Ebben a versben is összekapcsolódik a fényforrás egy nőalakkal, ám az öregedő asszony aszexuális figurája A Nagy Vadász erotikus hasonlatával ellentétes előjelű. A „szférák fekete ruhás angyalát” idézi, ám ez a szakrális
utalás itt már teljesen kiüresedett, inkább ironikus profanizálás.
Megszűnt a fenyegetettség, helyét a rezignált helyzetfelismerés, az indulatok nélküli
belenyugvás és a hiábavalóság tudata vette át. Így tekint művére is:
s túl könnyű volt rímekből rakni várat.
A Szigeti veszedelem ugyanis a keresztény eposz műfajának tipikus darabja. Világképét a keresztény látásmód határozza meg, és nem titkolt célja, hogy őse példájával a jelen szemléletére és politikai helyzetére kívánt hatni. „A históriás anyag angyalok harcává
növekszik a mitológiai apparátus által: a cselekmény az égben kezdődik, Isten maga indítja útnak a török sereget a bűnbe süllyedt magyarság megfenyítésére. A bán könyörgésére azonban lehajlik a feszület, és Krisztus megvigasztalja a hőst, hogy jó szívvel fogadja
önfeláldozását. Az utolsó harcra Alderán varázsló felidézi a pokolbeli lelkeket a török segítségére, a bánnak és társainak lelkét pedig angyali légió viszi a mennyekbe. Ily módon
a várostrom világok harcának, a Két Zászló küzdelmének távlatát nyeri, amint a költő Zrínyi
látta a török ellen való harcot.”42
Előbukkan a Dalok harmincévesen rejtőzködő Istene, és ismét a Nagy Vadász figuráját
pillantjuk meg azzal a különbséggel, hogy itt már nem fenyegető ellenség, hanem ellenfél.
A lírai én nem menekül, hanem szembeszáll. Isten a vadkannal azonosítódik, folytatódik
tehát az animizáló tendencia, ám a patkány kisszerű képe itt feltöltődik a Nagy Vadász
által képviselt jelentéstartalmakkal. A vadkan Zrínyi tisztázatlan és találgatásokra okot
adó halála óta sajátos jelentéstartalommal bír. Egyébként is a féktelenség és erőszakosság
jelképe, valamint sátáni szimbólum43, így analóg a Nagy Vadász alakjával, ám itt már a Sátán képzet felé mozdul el a figura.
A ciklus címadó versében (1980) József Attilát idézi meg Baka. A vers „összefogja
a ciklus egészéből sugárzó tragikus létértelmezést. A felidéző, József Attila-motívumokból
építkező verset (indító vershelyzet, az önmegszólítás gesztusa, a bolond önminősítés stb.)
nem véletlenül szentelte Baka István a nagy előd emlékének. A kései József Attila-versekre rímelő létélmény, a hiábavalóság tudata, (Pilinszky szavaival élve) az esszenciális
világhiány sajog az „Isten fűszála”-érzetben.”44
A Zrínyihez hasonlóan itt az alkony képével indul a vers, ám itt egy sótömböt nyalogató kozmikus tehén groteszk képzetével azonosítódik az alkony. Ez a tehén motívum az
egész versen végigvonul, és lassanként Istennel azonosítódik, a pata és a szarv azonban
sátáni attribútumokkal gazdagítja a képet. Az animizálás újabb változatát jelenti ez a me41
42
43
44

Vö: Szimbólumtár 133. [fáklya]
Szerb 136.
Vö: Szimbólumtár 105–106. [disznó/vaddisznó]
N. Horváth 93.

2005. szeptember

67

tafora. Már az előző vers vadkan – Isten metaforájában is felbukkannak a sátáni elemek,
itt azonban felerősödve vannak jelen. A jámbor, bárgyú tehén képzete a Sátán jellemzőivel
keveredve furcsa lebegést teremt a jelentésmezők között, szürrealisztikus látomást hozva
ezzel létre.
Megjelenik a vér motívum, ám a szomjjal együtt említve a bor motívumot is beemeli
a versbe. Ilyen összefüggésben a Pohárköszöntő kizsákmányoltságát és áldozatát asszociálja. A „patanyomában összegyűlt víz” szintén ehhez a vershez köti a szöveget, hiszen ott
az ember és a világ kicsinységét és jelentéktelenségét fejezi ki a lábnyom:
… s mi vagyunk az Isten
hóbefútta lábnyomai
Az Isten fűszála már ezt a problémát állítja a középpontba, hiszen groteszk, ironikus
lefokozás formájában ismétli meg a kozmikus ciklus hasonló stílusú újabb paródiájával
összekapcsolva:
…kérődzése ritmusára
váltakozik a nappal és az éj, s mint
vakondtúrásra, lép egy-egy világra.
A „nyáluszályként lengő” Tejút a Dalok harmincévesen biztosítólánc-Tejútját idézi. Itt
azonban már nem az elzárkózás eszköze, belelátható akár eredeti mitologikus jelentése; az
irónia és a lefokozás azonban szánalmassá, nevetségessé teszi ezt a képzetet, mint ahogy
valamennyi gondviseléselvű, emberközpontú és egyetemes rendet feltételező világmagyarázatot.

68

tiszatáj

MÁTÉ-T ÓTH ANDRÁS

Baka Istene
TISZTELGŐ TANULMÁNY HALÁLÁNAK 10. ÉVFORDULÓJÁRA

Baka István
Szekszárdon született 1948. júl. 25-én és Szegeden hunyt el, 1995. szept. 20-án. E két város költője volt. Lírikus művei inkább Szegedhez kötik, prózai művei pedig inkább Szekszárdhoz. Szegeden járt egyetemre, ahol Ilia Mihály tanítványa volt. Szegeden dolgozott
a Kincskereső gyermeklapnál. Sokan ismerték, és egyben kevesen voltak közel hozzá. Egyszerre élt a jelenben, s egyszerre valahol másutt, a végső kérdések és a folyamatos ihletettség szférájában. Sokan vélik úgy, hogy a kihunyó XX. század magyar lírájának egyik legkiemelkedőbb alakja volt. Saját versein kívül műfordításaival is József Attilához fogható
súlyú életművet hagyott hátra. Több kiváló elemzés és méltatás született már költészetéről. Általánosabban lírájának vallási dimenzióval foglalkozott Szigeti Lajos Sándor, aki
kortárs irodalmárként közelítette meg Baka verseit (Szigeti 1996), Nagy Gábor róla szóló
könyvében apokaliptikus költészetének egy egész fejezetet szentelt (Nagy 2001, 71–124),
Fried István pedig a Baka versek „istenességéről” írt fontos „metodikai gondolatsort”
(Fried 1999, 190kk). Az alábbi tanulmány arra tesz kísérletet, hogy a vallástudomány eszköztárával olvassa azokat a verseit az „Égtájak célkeresztjén” c. kötetből, amelyekben előfordul az „Isten” vagy néhány rokonértelmű kifejezés.∗ Talán sikerül néhány összefüggésre
felhívni a figyelmet, amelyet majd a szakértő irodalmárok a Baka életmű további feldolgozásánál figyelembe vehetnek.
Vallás és költészet
A vallás és a költészet viszonyáról számos elméleti mű született. A vallások alapszövegeiben megszámlálhatatlan költeménnyel találkozunk. Talán a legismertebbek a zsoltárok,
vagy az Énekek éneke a Bibliában. Hasonlóan a hindu Bhagavad-Gitá verseihez vagy a kínai Dalok könyvéhez. Fordítva pedig a világirodalom tele van vallási tárgyú művekkel, kiemelten költeményekkel. Vallás és poézis olyan mértékben egybefonódik a világ legnemesebb kultúráiban, hogy inkább magyarázatra szorul egy nem poetikus vallási szöveg és egy
a vallási dimenziót teljességgel nélkülöző költemény, mint a vallás és költészet eredendő
összefüggése.

∗

A tanulmány a berlini Freie Universität Vallástudományi tanszékén tartott előadás átdolgozott
változata. A vallástörténeti párhuzamok feltárásában és értelmezésében segítségemre volt Hartmut Zinser és István Keul, akiket ezért hálás köszönet illet.

2005. szeptember

69

Eggyel tovább lépve azonban a két kultúrdimenzió azonosságát is felvethetjük. A vallás
poetikus természetű – írja Georg Santayana Interpretations of Poetry and Religion c. művében. „A vallás a természet és az erkölcs dolgainak immaginatív visszhangja” – fejti ki,
szembeállítva a vallást mint történelmet és mint intézményt azzal, ami e visszhangként
megfogalmazódik. A költészet és a vallás egyaránt emelkedettség, ihletettség, a dologi tapasztalaton túli tapasztalat kifejezése. (Santayana 1990)
A vallások és a költészet viszonya – hasonlóan más művészeti ágakéhoz – nem (volt)
felhőtlen a történelem folyamán. A keresztény patrisztika korában komoly teológiai viták
szegélyezték e viszonyt, amíg a „pogány” költészet nem csak polgárjogot nyert a keresztény gondolkodásban, hanem a keresztény költészet maga is általános és elfogadott funkciót kapott a liturgiában és még inkább a misztikában. A Korán is a csak pogány költészet
ellen óv kemény szavakkal, amely a próféta és az iszlám ellen való. (26, 224–227) Ám
a szigorú mai iszlám országokban újra felerősödik a költészettel, sőt az egész irodalommal
szembeni érzékenység. Ennek következtében lett Rhusdi fejére vérdíj kitűzve, aki a Sátáni
versek c. művével állítólagosan megsértette az iszlámot. A keresztény egyházakban is nem
egyszer újra megfogalmazódik egyfajta igény a műalkotások és a művészet fölötti ellenőrzésre, jóllehet a klasszikus indexet már eltörölték. Ám különböző szintű egyházi szervezetek néhány esetben hivatalos úton is kifogást emelnek konkrét műalkotásokkal szemben. Emlékezetesek a Jézus utolsó megkísértése c. Scorsese film elleni tiltakozások világszerte. Ilyen típusú feszültséget nem találunk a hinduizmusban, s a buddhizmusban is
alig. (V. ö. Seybold és mások 2003)
Istendolgok
Bár van der Leeuw szerint az istenfogalom a vallástörténet viszonylag késői terméke, az
európai kultúrkörben a vallási dimenziót egy adott szöveg istenfogalmának kibontása
alapján pontosan írhatjuk le. Baka versei különös ecsetvonásokkal és színekkel festik meg
az istenarcot, meghökkentő analógiákat felvonultatva.
Szemét
A Circumdederunt c. versben – hasonlóan a Vörösmarty-töredékhez – Isten saját szemeteként jelenik meg.
mint ruhásszekrénynek az éjnek
szétnyílnak ajtószárnyai
vállfán lóg Isten sok megunt kabátja
s a Megváltó vérbűzös rongyai
e világ-pincében ahol körülkerítnek
Isten-szemét és Sátán-limlomok
mióta várom már ki szabadít meg
és rémlik olykor ott fönn láb dobog
Amint ott a lucskos föld, az egész nemzet koporsója szövegkörnyezetébe ágyazza Isten
fogalmát, mivoltát, úgy ebben a versben is pincében vagyunk, szeméttel teliben. Az egész
világ pince, nem a világban van egy pince. A költő raboskodik ebben a pincében és fel-

70

tiszatáj

sóhajtva kérdezi: „ki szabadít meg”. A szabadítás motívumát aláhúzza a Megváltó kifejezés
használata. Erős kontraszt azonban, hogy a keresztény tanítás szerint teljesen pozitív aszszociációkat keltő Megváltó egy birtokos szerkezetben szerepel, amelyben a birtok a csúfos kereszthalált és a kínzásokat képbehozó véres rongyok. Így tekintve a „ki szabadít
meg” kérdésre aligha válasz bizakodó hittel a megváltás.
Fontos talán, hogy az Isten-szemét mellett a Sátán-szemét is jelen van ebben a totális
pincében. Mintha minden vallási odalenne, használhatatlanul és hasztalan, mint a szemét.
A lélek légszomja
„Isten csak a lélek légszomja” – írja a „De profundis” című versben. Amint a fenti versben
is láthattuk, a szabadítóra való várakozás bizonytalansága összefügg a szabadító bizonytalanságával, itt ezen túlmenően szinte a freudi vagy feuerbachi projekció mintapéldájaként Isten mivoltát a szerző a lélek szomjúságában jelöli meg. Egy vágyakozó képzet,
amely totális – mint sok vallás istene. De ez a totalitás, egyetlenség nem Isten, hanem
a szomjúság, méghozzá egy meghatározott helyen, egy kórházban. Nincsen más, csak a légszomj és a kórtermek. Ez a világ teljessége, s a lélek kikívánkozik belőle, de mindhiába,
mert Isten csak a szomj.
Tudjuk Baka súlyos betegségét. Ennek utolsó fázisára utal a verset lezáró tehetetlen
kiáltó sor: „s még ez a semmi is fogy egyre fogy”.
Jókai Anna írja József Attila istenes verseivel kapcsolatban, hogy a „valamikori művész” még együtt élt az univerzummal és fölmehetett az üzenetért a szférák magasába.
A XX. sz.-i költőkre, közöttük Baka Istvánra is az jellemző, hogy a „hiányok lesznek egyre tátongóbbá, a sóvárgások emésztőbbé”. A társ-, a biztonság-, az anyagiak és a szeretet-hiány
ez József Attila meghatározó élménye, életérzése. (Jókai 2005, 41) Bakánál az ehhez fogható élményt megváltás-hiánynak nevezhetjük.
Patkány
A bezártság motívuma még több más versben is meghatározó. A szerzőt béklyóba köti
élethelyzete, életérzése, amelyből nem lehet szabadulni, de szabadulni kellene. Az Éjszaka
c. versben egy hordó sötétjében kuksol, ahol a neszeket próbálja beazonosítani. Patkány
rágicsál, véli – s egy hirtelen fordulattal vált:
talán Isten zörög
vagy talán egy patkány az Isten.
Nem istenkáromlásról van szó a patkány-isten képben, hanem arról a már ismert bizonytalanság motívumról, amely több más versben is tetten érhető. Hiszen itt is azzal
folytatja, „mindegy”. Amint a Megváltónak véres rongyai vannak, amint Isten pusztán
a lélek légszomja, úgy itt is a beazonosíthatatlan neszezés a mindenség sötét börtönében.
Egy másik éjszaka-versben, a Háborús téli éjszakában „hangya-Isten” jelenik meg.
A költő a mennyország küszöbén didereg, annak a helynek küszöbén, amely a megváltás,
a megszabadulás helye. De olyan mint a mindenét eljátszott, elénekelt tücsök, s vele szemben a szorgos hangyák élvezik a nyugalmat. Isten ezek Istene. Ám a hangyák népe, istenükkel együtt „közönyös hangyaboly”. „Alszik a hangya-Isten” a közönyös világ közepén.
Pedig ébren kellene lennie és a költő énekét hallgatnia.

2005. szeptember

71

Természet
Baka verseire jellemző a természethez fűződő gazdag képkészlet. Azokban a verseiben,
amelyekben az isten szó előfordul, feltűnő, hogy milyen gyakran kapcsolja az istenképet
valamilyen természeti jelenséghez, sőt esetenként azonosítja Istent valamilyen természeti
jelenséggel. Az általam vizsgált 80 versben összesen 75-ször fordul elő Isten vagy az Úr
neve, s ebből számos hely van, ahol Isten és a természet egymás mellett, egymásban szerepelnek.
A vallástörténetből tudjuk, hogy a különböző régiókban, Szibériában, Észak-Európában és -Amerikában valamint Afrikában, főképpen a vadászattal foglalkozó ún. primitív
népek állatisteneket tiszteltek, illetve olyan isteneket, amelyeket az állatok vagy az erdők
uraként ábrázoltak. Későbbi kutatások azonban kimutatták, hogy az istenség és valamilyen állat teljes azonosítása csak ritkán igazolható a korábban felvetett egyértelműséggel.
Inkább az állítható megnyugtató bizonyossággal, hogy e kultúrák istenképében a természet kiemelt jelentőséggel bírt. A reneszánszban igen gazdagon ábrázolt természetistenek
valószínűen részben tiltakozásképpen is felfoghatók a természet újkori mechanisztikus és
deszakralizált felfogásával szemben. Van der Leeuw vallásfenomenológiája szerint ezek
a népek nem közvetlenül magát az állatot vagy más természeti jelenséget imádtak istenként,
hanem a bennük megjelenő emberfölötti erőt. Valláslélektani megközelítésben az állatimádat ösztönös objektivációs technika, amely segítségével a félelmet keltő természeti jelenségekkel való megbirkózás belső feltételei teremtődnek meg. (Kohl 1999) Ezek az alapvető összefüggések képezik Baka verseiben a természet és az Isten közötti erőteljes összefüggés vallástudományi értelmezésének hátterét. Ez a megközelítés nem kényszerítő és
nem is lehet kizárólagos. A későbbiekben mégis látni fogjuk, hogy Baka természetközeli
istenábrázolásai mindenfajta erőltetés nélkül, milyen gazdag vallási dimenziókba vezethetnek el.
Természetisten
Voltaképpen elég a képek egész sorát felsorolni, hogy Baka stílusának ezt a jegyét megragadhassuk. Isten képe, arca, lábnyoma stb. mind-mind természeti jelenség. A tejút Isten
díszkardja (Liszt Ferenc éjszakája), a költő Isten fűszála (Isten fűszála), Istennek vadkan
pofája van (Zrínyi), Isten talán egy patkány (Éjszaka), „mi vagyunk az Isten hóbefútta
lábnyomai” (Pohárköszöntő), a szél Isten szakálla (Sátán és Isten foglya), a felhő árnya
(November), Istennek esőcsepp fogsora van (Végvári dal), a tó Isten kifolyt szeme (Vörösmarty), az éj pedig Isten csillaggal kivert vaskesztyűje (Erdő, erdő).
Pantheizmusnak kellene nevezni ezt a szemléletet, ha nem vegyülne itt-ott a katolikus
hagyományra jellemző motívumokkal, pl. a gyóntatásra vagy a rózsafüzérre való utalás.
Mégis a mindenben Isten látható, különösen a természeti jelenségekben, világosan elkülönül olyan isten-ábrázolásoktól, melyek erőteljesen biblikus alapúak. Nem arról van
szó, hogy Baka profanizálta volna e természet-azonosításokkal a keresztény Istent. Éppen
ellenkezőleg, olyan közvetlen közelségbe hozta a természeti képek révén, amilyen közel
a természet lehet az emberhez. Nem különleges jelenségekhez hasonlította vagy azonosította, hanem a leghétköznapibbakhoz. Egy csillagos éghez, amit bárki láthat, egy alkonyathoz, amit bárki megfigyelhetett, egy havas mezőhöz, amelyen bárki bandukolhat.

72

tiszatáj

Isten és a természet azonossá tétele itt tehát nem azt jelenti, mintha a természeti jelenségekben Istent kellene-lehetne imádni, tisztelni vagy félni. Inkább azt jelenti, hogy az
a távoli és bizonytalan létű-erejű Isten, akihez Baka a maga bizonytalanságaival fordul, az
más szempontból nagyon közel van hozzá.
Meglehetősen önálló és máshoz alig hasonlítható ez a természetközeli istenábrázolás.
Messze vagyunk itt egy olyasfajta törekvéstől, amely Istent mintegy a természeti jelenségekkel analógiába vonva le akarná írni, vagy be akarná mutatni. Ez a szándék nem fedezhető fel Baka verseiben. Ezért nem is megfelelő kiindulópont Baka istent említő verseiről
mint istenes versekről beszélni. Az önállóság inkább úgy értendő, hogy nem akart követni
semmilyen kiforrott vallási-egyházi hagyományt, hanem szuverén spiritualitással érzékelte és azonosította a maga istenét. Ezt az identifikációhoz közeli analógiát leginkább
a Zrínyi c. versben találjuk meg, amelyet érdemes részletesebben is elemezni.
Vadkanpofa
1664-ben november 18-án Zrínyit a Csáktornya melletti erdőben egy vadkan halálra sebezi. A legenda szerint Zrínyi egyedül indult el lovával a hatalmas állat leterítésére.
Az alkony feltépett hasából
kifordult felhők lóbelek a láthatáron
gyűrűznek véresen miért is látom
mindenben ütközet nyomát
én kinek könyvtárszobám lett a világ
s nem ütközöm csak erdei vadakkal
s zörög a sok pergamensárga nappal
lapozhatom unottan ez maradt
s egy öregedő asszony szoknyasuhogása
ahogy esténként teremről teremre járva
kioltja a fáklyákat mintha a
szférák fekete ruhás angyala
oltogatná a csillagokat
és költhetem megint a verseket
de engem már a vers nem költ meg újra
s túl könnyű volt rímekből rakni várat
követlek hát a sűrüségbe bújva
soká rejtőztél tőlem Istenem
most végre szemtől szemben állsz velem
FELISMEREM VADKANPOFÁDAT
Benne azonban a halál várta őt. Baka a halál gazdáját, Istent, a halál szerzőjével a vadkannal párosítja, s ezért mondhatja: felismerem vadkanpofádat. A végső, mindent eldöntő, ám reménytelen roham a halállal, Istennel szemben, ez asszociálódik Zrínyi tragikus sorsával. Egy egész élet hiábavaló, de elszánt keresése, mert rejtőzködött az Isten,
most egy végső rohammal a halálban történő teljes találkozásban ér véget. Ady Harc
a Nagyúrral c. versében is a disznófejű Nagyúr képes ölni. Az életút folytatásához szükséges
aranyat ez a sertés őrzi, akit a költő hiába simogat, ő csak vigyorog sertéspofájával. Végül
a vers a végtelen hadakozásba torkollik, az út nem folytatható. Nagy bátorsággal talán azt

2005. szeptember

73

is fel lehet vetni, hogy a disznó és a halállal való folyamatos és kilátástalan küzdelem egyfajta finoman csörgedező hagyománypatakot jelenít meg. Ez pedig az ősi legendavilág titokzatos erdejében fakad.
Nem tudom, hogy Baka olvasott-e germán mitológiákat, de valószínűen az északi népek legendáival találkozhatott olvasmányai, műfordításai során. Bár a vadkanpofa metafora kibontása Zrínyi története révén nem okoz különösebb nehézséget és meglehetősen
egyértelműnek tűnik, mégis érdemes felhívni a figyelmet, hogy a természeti népek hiedelemvilágában a disznó és isten összekapcsolása nem is olyan ritka jelenség, jóllehet kifejezetten disznóistenről nem tud a vallástörténet. (Hacsak Phaia istennőt nem számítjuk ide,
aki disznó vagy disznóvá volt képes változtatni magát, míg Thézeusz meg nem ölte.) Lássuk ezt a vallástörténeti hátteret.
A zsidók és a muszlimok számára tiltott étel a disznó, (talán az sem véletlen, hogy Jézus a démonokat a tóba kergeti, melyek 2000 disznóban bújtak meg, Mk 5,13), de az
északi népek tisztelték. Egyik termékenységistenük Freyr tulajdonaként tartották számon
az aranysörtéjű vadkant (gullinbursti Hildisvíni). Ennek legfőbb jellegzetessége a gyorsasága volt. A legenda szerint semmilyen paripa utol nem érhette. Milyen meglepő, hogy
Zrínyi is paripáján üldözte a vadkant, de az utóbbi kerekedett felül. (Ström 1975, 152)
A sokáig rejtőző Isten, maga a halál, amely nehezen érkezik, pedig minden feléje tart.
A mitológiai analógia révén az eredeti történelmi párhuzam ebben a szerepversben kitágul, egzisztenciális, egyetemes érvényűvé válik.
Az északgermán legendában szereplő disznó egyébként, az újesztendő fordulójának
fontos szereplője volt. A vonatkozó legenda szerint, amelyet Homérosz az Iliász XIX. énekében Akhillész és Agamemnon kibékülése kapcsán mutat be, Agamemnon szolgái a terembe vezettek egy malacot, majd Akhillész ezt érintve eskütt tett Zeusz felé (251–254 sorok). Más legenda szerint az év fordulóján a malac friss sörtéjét lenyírták, ezt a jelenlévők
kezébe adták, akiknek így kellett esküt tenniük. (Ström 1975, 144) Erre a legendakörre vezethető vissza a Magyarországon is általános szokás a szilveszteri malaccal, annak megérintésével, „ételáldozat”-kénti szerepével.
Égi Vak
A természeti képekbe ágyazott istenképet kiegészítik az isteni képességekkel kapcsolatos
kétségek megfogalmazásai, melyekre talán legszemléletesebb példa a Vörösmarty-töredék. Gazdag és sokszínű benne a képi tartalom, s megtalálható a szerző bizonytalan vágyódása és vágyódó bizonytalansága a tekintetben, hogy egyáltalán lehet-e és számára lehet-e Istennel találkozni. A szerző nem keresi Istent, hanem kérdezi: megtalálja-e őt az
Isten. Ez a kérdés ebben a versben megismétlődik, amikor is az Égi Vaknak nevezett Isten
fehér botjának fényével kellene, hogy a szerzőt megtalálja.
1
A koporsóra föld zuhog
A földre októberi zápor
Kocsmájából kitántorog
Az Úr a részeges sírásó

74

tiszatáj
Vak gödrünk mint pezsgőskehely
Már megtelt habzó szennyes árral
S a sírt hol nemzet süllyed el
Köszönti Isten a világra
2
Beh mélyre süllyedtem beh mélyre
Sár mindenem minden tagom
Oh Isten megtalálsz-e végre
E szortyogó vak csillagon
A hüllőbőrű réteken
A dülledt hüllőszem tavak
Merednek rám oh Istenem
Vakíts meg engem Égi Vak
Nincsen remény nincsen remény
Az emberfaj tudom tudom
Tudom sárkányfogvetemény
E hüllőbőrű csillagon
Minden napom sár mindenem
Oh sárga hüllőszem tavak
Meglelsz-e engem Istenem
Fehér bot fénnyel Égi Vak
3
..........................
..........................
..........................
..........................
És bár szemében gyászköny ül
A nagyvilág megkönnyebbül
S a sírt hol nemzet süllyed el
Körültáncolja ünnepel

Isten itt számára részeges tántorgó sírásó és Égi Vak. Mindkét kép egy-egy elesett ember metaforájával él. Külön figyelmet érdemel az „Égi Vak” elnevezés, amely a versben
egyszer meg is ismétlődik. Itt ugyanis a szerző azonosulni vágyik ezzel a Vakkal, s földi
látóként azért könyörög hozzá, hogy vakítsa meg. Nem akarja látni a hüllőbőrű réteken
a hüllőszem tavak rámeredő tekintetét. Sartre juthat eszünkbe, aki szenvedte „mások” fenyegető tekintetét, s ezért írta: a pokol a másik. Az Istennel való azonosulás vágya illetve

2005. szeptember

75

bizonytalan lehetősége a vers utolsó két sorában még mélyebben tér vissza. A vak Isten
világító fehér botjával rátalál-e a beszélőre? Ez a legmélyebb nyugtalansága a szerzőnek,
s ebben rokon ez a vers a fentebb elemzett Zrínyi verssel.
A vakság és Isten közös motívuma az Ima c. versben is megjelenik. „Megvakít a tábornok-Isten / ezernyi csillag rendjelével”. Talán ez az egyetlen hely, ahol Istennel szemben valamiféle félelem érzése támad a szerzőnek. Hogy a holtak porából nehogy kötelet
fonjon és nehogy nyaka köré tekerje az Isten. Az ima a vallástudományi elméletalkotók,
pl. R. Otto szerint megjeleníti a transzcendenssel szembeni kettős érzést, a lenyűgözött
vonzalmat és az alávetett félelmet. Tremendum et fascinosum – írja Otto a Szent c. művében. Itt az imádság alapállása adja a lenyűgözöttséget, a rászorulást, amint a De profundis
c. versben is, az Isten kezéből elszenvedendő haláltól való félelem, amely nem csak a szerzőre, hanem az egyes szám második személyben megszólított bárkire is érvényes.
Ahol Baka verseiben Isten mivoltáról, Isten leírásáról van szó, ott eddig mindig megleltük az istenkép bizonytalanságát. Ebben a versben a tábornok-Isten nem bizonytalan,
hanem valamilyen mértékben fenyegető bizonyosság.
A „Temesvár, Dózsa tábora” c. versben a sokáig szenvedve ápolt remények teljes öszszeomlása, a hit melletti kitartás hiábavalósága fölött érzett totális kudarc érzése ösztönzi
a szerzőt, hogy feltekintsen az égre és így fohászkodjon átkozódva: „Egedből nézz le ránk
s utolszor / hazudj nekünk, Isten Fia!” Azok a hitek, amelyek vezérelték, nem vezettek győzelemre, Isten Fia hazug hitekkel táplálta a kitartókat. A „nézz le” révén Istennek szeme
van. Már láttuk az Égi Vakot, aki nem lát, fehér botjával botorkál. A „Kora tavaszi éjszakában” pedig a Hold az, amely fentről bámul, s amelyre nézve Baka megkérdezi: „Isten néz
farkasszemet velem?”
Utazás
A vizsgált versekben három helyen is előfordul az utazás motívuma, párosulva az Isten
felé fordulással. Az embernek önkéntelenül eszébe jut a siralomvölgy képe a zsidó Bibliából. Az Átutazóként c. versben még inkább megalapozva a siralomvölgy asszociációt a költő
kérdése az, hogy folytathatja-e útját, vagy az általa is ismeretlen helyről és okból történt kiűzettetése, nem ismert halálos bűnökért való vezeklése még tovább kell tartson. Ha Isten
megbocsát, akkor folytatható az út. Nem valami fényes, dicsőséges, hanem a szenvedés
völgye.
Ez a világ Baka számára, sok versében egyértelműen kiderül, siralomvölgy. (Fontos
lenne egyszer az „éjszaka” motívumát kidolgozni, mert ez a világnak, Baka életérzésének
egyik kulcsfontosságú momentuma.) Személyes sorsát és számos más körülményt tekintve is. Nincsen benne semmilyen konkrét kapaszkodó, amely révén lehetne valamit
tudni és megérteni. Sem a bűnök, sem az irgalom, sem az ember, sem az Isten nem világosan körvonalazott valóság, s a közöttük lévő kapcsolat is folyamatosan szellemképes, diszszonáns, alig ragadható meg.
Az Ady Endre vonatán c. versben is a céltalanul, rettenetes tájakon, a megszabadulás
híján vajúdó érzésekkel halad a vonat, s a költő a hétköznapi nyelvben használatos módon
sóhajt fel kétszer is:
„ki tudja istenem ki tudja
csak robogunk tovább a semmibe”.

76

tiszatáj

S a vers végén megadóan Krisztus kereszthalálára is utalva írja, az út nem tarthat már
nagyon soká, „hamarosan megérkezem”. Ez a megnyugvás azonban nem a nyomorból felszabaduló ember megnyugvása, hanem a teljes megadásé, a halálba tehetetlenül belesimuló, megfáradt ember megérkezése.
Kontemplatív esztétika
Baka verseit olvasva egyszerre találkozunk a leghétköznapibb leírásokkal és a közöttük, általuk, rajtuk megvillanó döbbenetes mélységekkel, metafizikai dimenziókkal. A vallástudományi megközelítést ez a misztikus imádság szöveges lecsapódásaira emlékezteti. Az összehasonlító vallástudományban Friedrich Heiler volt az, aki először tipizálta a különböző
imádságokat, 1918-ban megjelent, klasszikusnak számító Az imádság c. művében. Elemzéseiben abból indult ki, hogy a vallást annak forrásainál és csúcsainál kell vizsgálni, kiemelten
a vallások és a művészetek nagy géniuszai művei alapján. Szemben a korabeli valláslélektannal, amely részben „mindenféle névtelen átlagember és egzaltált pszichopata vallomásaira” alapozott. (Heiler 1920, 20) Heiler nagyon óvatosan és finoman különbséget tesz
a vallások misztikusai és a művészetek misztikusai között. Sok ezer szöveg feldolgozása után
vallásfenomenológiai szempontból az individuális imádság két típusát különíti el, megjegyezve, hogy a konkrét géniuszok esetében e két típus nem zárja ki egymást, hanem egymásba folyhat. Az első típus a kontemplatív-esztétikai, a másik az affektív-etikai. Az elsőbe
tartoznak a nagy költők és művészek, a másodikba a nagy prófétai személyiségek. „Az elsőben az imádság középpontjában a művészi személyiség- és életideál van, a művészi teremtés
és alkotás, az utóbbinál a vallási-etikai értékek sokasága, Isten és az ő országa, az egyén és az
emberiség örök üdvössége. Az elsőben az emberi nagyság, nemesség és szépség megvalósítása körüli küzdelem és munka látható, utóbbiban az Isten által kijelölt vallás-erkölcsi feladat hatalmassága előtti döbbenet. A nagy emberek imádsága minden mélység, bensőségesség és szenvedélyesség ellenére úgy különbözik a vallási zsenik imádságától, mint a művészet a vallásosságtól, a kultúra az Isten országától, a profán a szenttől.” (420)
Ez a megkülönböztetés segítségünkre szolgál, amikor Baka misztikáját próbáljuk leíró
módon megragadni, amikor a verseire olyan nagyon jellemző mélyen emberi és egyben
mélyen vallási vonatkozások különös emelkedettségét próbáljuk értelmezni. Kétségtelen,
hogy szerzőnkre igaz Heiler megállapítása, miszerint a kontemplatív-esztétikai imádság
középpontjában a személyiség- és élet-ideál van. Mai nyelven fogalmazva egzisztenciális
érintettségről beszélhetünk. Baka verseinek középpontjában ott találjuk az emberi létezés
bezártsága fölötti fájdalmat, s a megszabadulás utáni mélységes sóvárgást. Ez verseiben
végighúzódó alapmotívum. Ennek művészi megragadásával válnak versei a mieinkké, ennek révén „értjük”, hogy miről van szó, hiszen ez az alapélmény akár általánosnak is
mondható: a halálra szánt élet tapasztalata egyetemes. Baka nem „misszionál” verseiben,
nem azt keresi, hogy valamely vallás valamely istene milyen normákat és terveket vésett
kőbe, szívbe. Bármenyire is sokszor asszociálhatunk verseit olvasván a zsoltárok vagy más
imádságok hangulatára. Bakát nem érdeklik a vallások programjai, utópiái. Ő egyszerűen
látja ezt a világot, amiben mindannyian élünk, a fűszálakat, a tavakat, a csillagokat, hallja
a hangokat, neszeket, s bennük lát rá egy másik szférára. Túlzás lenne panteizmusnak nevezni ezt a vallásosságot, miszerint isten mindenben jelen van, de az a szuverenitás, az
a minden esetben megdöbbentő istenre-utalás, ami rá jellemző, mégis megengedi, hogy

2005. szeptember

77

feltételezzük, Baka valamiképpen bármiben „meglátta” istent. Számára a világ, amelyben
élt rettenetesen szűknek bizonyult, szorította számos alapvető emberi és társadalmi probléma. S éppen ebben a szűkösségben és beszorítottságban tárt fel egy metafizikai szférát –
hasonlóan mindazon misztikushoz (Avilai szent Teréz, Keresztes szent János, vagy Prohászka Ottokár), akik a legkegyetlenebb szorongattatás és bezártság körülményei között
a legmélyebb és legemelkedettebb vallási élményeket élték át és esetenként írták le.
Ugyanakkor Heilert követve Baka művét is tekinthetjük olyan kiemelkedő művészi alkotásnak, amely révén magunk is tovább alakíthatjuk, finomíthatjuk az imádságról, misztikáról szóló vallástudományi eredményeket. Heiler elemzéseiben ugyanis a kontemplatív-esztétikai imádság végső soron a vallásokban ismert Istenhez emelkedik. A természetből és a lét alapkérdéseiből indulnak ki, arra koncentrálnak teljes erővel, s ebben jutnak el
oda, ahonnan a vallási misztikus elindul. Baka verseiben a természet szemlélése nem egészen a zsidó-keresztény istenképbe torkollik. Az a biztonság és megnyugvás, amellyel
a zsoltárok vagy a himnuszok, misztikus költemények Istent bemutatják, aki erős, megváltó,
a szenvedéstől megszabadító, végtelenül jó és irgalmas, az itt hiányzik. (Visszautalhatunk
Jókai Annának József Attila vallásos verseivel kapcsolatban mondottakra.) Baka istene bizonytalan, létében és megnyilvánulásaiban egyaránt. Bár vonásai emlékeztetnek a Biblia
számos istenképére, de nála e képek mindegyike töredezett, hiányos, eltorzult. A Heiler
által olvasott és elemzett imádságszövegek többsége még olyan kulturális közegben keletkezett, ahol a Biblia meghatározó szerepet játszott a művészetek istenalkotásaiban. A világot kiemelkedő érzékenységgel tapogató művészek belső „várkastélyukat” még a kereszténység által készített alaprajz szerint járták be. Mára megfakultak, sokszor kivehetetlenné váltak ezek a rajzolatok, s a belső utak vándorai ezek nélkül igazodnak el. A művészek alkotásiban fellelhető kontemplatív-esztétikai misztika ma már teremti az istent és
nem megtalálja a Teremtőt. Miközben ezt teszi – legalábbis Baka esetében ezt biztonsággal állíthatjuk – nem önkényesen jár el, ahogyan Feuerbach vagy Freud mondaná. Megdöbbentő módon az előre rajzolt útvonal híján is olyan mélységeket tár fel, ahol az emberiség vallási alapidoljaira támaszkodhat, s ezekből rajzolja meg a maga istenét az Istenre
mégis emlékeztető vonásokkal.

IRODALOM
Fried, István (1999): Árnyak közt múlandó árny. Tanulmányok Baka István lírájáról. Szeged:
Tiszatáj Alapítvány.
Heiler, Friedrich (21920): Das Gebet. München: Ernst Reinhardt.
Jókai, Anna (2005): Por és Istenpor. Tiszatáj 59: 40–46.
Nagy, Gábor (2001): „…legyek versedben asszonánc”. Baka István költészete. Debrecen: Kossuth
Egyetemi Kiadó.
Santayana, George (1990): Interpretations of Poetry and Religion. Cambridge: MIT Press.
Seybold, Klaus és mások (42003): Poesie. In Religion in Geschichte und Gesellschaft. Handwörterbuch für Theologie und Religionswissenschaft. Szerk.: Betz, Dieter Hans és mások. Tübingen:
Mohr Siebeck. 6, 1416–1435.
Ström, Ake v. (1975): Germanische und Baltische Religion. Stuttgart: Kohlhammer.
Szigeti, Lajos Sándor (1996): „Tűzbe vetett evangélium”. Baka István indulásáról és istenkereséséről. Forrás 28: 56–64.

78

tiszatáj

GÖMÖRI GYÖRGY

Elkésett tisztelgés
Baka Istvánnak

Csak egyszer láttalak amikor Zalánnal
lementünk Szegedre majd a Kincskeresőben közölted versemet
s most 47 évesen utánaballagtál a tündökletes oszipnak s azóta
szózsonglőr-joszippal is kezet
szoríthatsz a mennyei kávéházban
Az írás közlegénye voltál aki kitanult
minden fegyvernemet s lett mesterlövésszé
és inkognitóban (ámde igazából)
kapitánnyá – tisztelgek most neked
én szerencsés túlélő messzi szigetről
akinek még ki tudja milyen szerep jut
a nem-remélt jövő lepusztult színpadán
a testvérvárosból* küldök gondolatban
sírodra egy mélyvörös rózsát
a feltétlen és teljes élet jelét
Neked ki oly derekasan vívtál
alattomos falánk halállal
Cambridge, 1996

*

1986 óta Szeged az angliai Cambridge testvérvárosa.

Tanulmány
KIBÉDI VARGA ÁRON

A narráció formái és határai
Mi különbözteti meg az embert más élőlényektől? Az ember, mondották régen, homo
faber, azaz mesterember, olyan valaki, aki technikai eszközöket tud gyártani, hogy velük
a természetet meghódítsa. Néhány éve Hans Jonas német filozófus azt állította, hogy
a homo fabert megelőzte a homo pictor, a képeket készítő ember, aki a barlangok mélyén,
ahol biztonságban érezte magát, a falra rajzolta azokat az ijesztő állatokat, amelyek életét
veszélyeztették és amelyeket a képi utánzat mágikus erejével akart legyőzni. Először a kép,
utána a technika. Most pedig, pontosabban 2002-ben Keszeg Vilmos, egy erdélyi magyar
néprajzkutató bevetette a homo narrans fogalmát: ami az embert kezdettől fogva minden
más élőlénytől megkülönbözteti, az a mesélés, az, hogy társaival nem csak azért beszél,
hogy közöljön velük valamit, vagy hogy parancsoljon, hanem azért is, hogy történeteket
mondjon el nekik. „Mindennek, ami körülöttünk van, története is van”, írja Keszeg Vilmos, a dolgoknak éppen úgy, mint az embereknek. Minden a története által válik a kultúra részévé. „A történet olyan eszköz, amely közvetít a történelem és a személyes világ
között, (…) koherenciát teremt az emberek köré (…). A narratívum mint intézmény fölötte
áll az embernek, összefüggővé teszi életpályáját, jelentéseket tulajdonít cselekvéseinek
(…)”1.
Egy esemény, valami, ami megtörténik, csak azáltal lesz az élet része, ha van rá tanú,
aki elmeséli, aki történetet csinál belőle. Egy nem elmondott esemény olyan, mintha nem
létezne. Akik rettenetes élményeken esnek át, akik például végigcsinálták a háborúk és
a koncentrációs táborok borzalmait, általában nem akarnak beszélni ezekről az eseményekről, sokáig hallgatnak, de végül gyakran rájönnek, hogy a tanúnak kötelessége, hogy beszéljen; történet, elmondott és leírt történet kell legyen a leghihetetlenebb borzalmakról
is, nehogy feledésbe merüljenek és éppen ezért megismétlődhessenek. Ezért jelent meg
több könyv Auschwitzról az utóbbi tíz-húsz év alatt, mint közvetlenül 1945 után.
A történést a homo narrans szedi szavakba, hogy történet legyen belőle. Társadalmi,
azaz más emberekkel vagy embercsoportokkal összefüggő tudásunkat szintén történeteknek köszönhetjük. Alasdair MacIntyre amerikai filozófus hívta fel a figyelmet arra, hogy

1

Keszeg Vilmos, Homo narrans, Komp-Press, Kolozsvár, 2002, 7. és 24. oldal. A narratívum iránti
általános érdeklődéssel kapcsolatban Martin Kreiswirth egyenesen „narrativista fordulatról”
beszél, amely a 70-es évek végén kezdődött („Merely Telling ~Stories? Narrative and Knowledge
in the Human Sciences”, Poetics Today 21, 2000. Idézi Orosz Magdolna, „Meg nem történt események: történet-történelem – elbeszélés”, Világosság, 2002 4-5-6-7, 137.). Lásd még David
Carr, Time, Narrative, History, Indiana University Press, Bloomington, 1986. A narrációközpontú
gondolkodásnak jelentős előfutára volt Wilhelm Schapp (In Geschichten verstrickt, 3. kiadás,
Frankfurt, 1985).

80

tiszatáj

Arisztotelész etikája lényegében narratív: egy számunkra ismeretlen ember tulajdonságait, azt, hogy rokonszenves-e vagy nem, annak alapján döntjük el, hogy milyen történeteket hallunk róla. A tulajdonságok, például az, hogy valaki fösvény-e vagy bőkezű, a narratívák függvényei. Az exisztenciából következtetünk az esszenciára.
Az arisztotelészi narratív etika egyébként csak a kezdet, azóta is így szokás írni mindarról, ami az emberek megítéléséhez hozzásegít. Egy példa: René Bary, egy tizenhetedik
századbeli francia kritikus a szánalmat és a haragot úgy definiálja, hogy narratív példákat
hoz fel: „Haragszunk azokra, írja, akik másoknak elmondják, amit mi bizalmasan közöltünk velük”, „Szánjuk azokat, akik sokáig nyomorban éltek és csak pár nappal a haláluk
előtt kapják meg azt a segítséget, amelyre egész életükben vártak”2
Mindenkiben megvan a narrativizálás igénye. Nemcsak akkor idézünk fel történeteket,
amikor egy ismerősünk vagy barátunk viselkedését akarjuk jellemezni, hanem olyan esetekben is, amikor meg akarunk – magunknak vagy másoknak – magyarázni egy első pillanatra érthetetlen vagy különös eseményt. Ha egy holland utcában hevesen hadonászó
embereket látok, lehet, hogy azt mondom: „Ezek biztos olaszok!”. Akkor viszont nem
narrativizálok, ha az, amit látok az utcán, teljesen banális. Ha valaki bemegy egy üzletbe
vagy előveszi a villamosjegyét, amikor felszáll a villamosra, nincs semmi magyaráznivaló.
Mondhatnánk, hogy a banalitás minden (írásbeli és szóbeli) narráció határesete3. Csak
azok a történetek érdekesek, amelyeknek van csattanója. A legjobb példa itt a vicc és az
anekdota.
A homo narrans azonban nemcsak jellemez, értelmez, alkalmasint szórakoztat a történeteivel, hanem ezt végső fokon kiterjeszti egész életére. Az élet nem más, mint események sorozata, mely egyfajta „narratív identitást” kölcsönöz neki. Ezt a kifejezést Tengelyi
Lászlótól veszem át, aki szerint „Nem vonásaink állandósága, jellemünk szilárdsága, és
nem is meggyőződéseink változatlansága teszi, hogy önmagunk maradunk, hanem hogy
minden átalakulás, amelyen életünk során keresztülmegyünk, egyetlen egységes történet
keretei között elbeszélhető.”4

2
3

4

La rhétorique françoise, Amsterdam, 1664, 161 és 124.
A szélsőséges banalitásnak egy egészen különös esetével találkoztam gyerekkoromban. 1945-ben
Bécsből úgy menekültünk a közeledő orosz csapatok elöl, hogy egy magyar hajóskapitány felvett
a hajójára és elvitt minket egészen Bajorországba. Szüleim, hogy meghálálják a kedvességét,
meghívták kétszer ebédre, de aztán abbahagyták, mert rengeteget beszélt, és nagyon különös
metonímiával kapcsolta egymáshoz mondatait. Körülbelül így: „Ha valaki éhes, akkor enni akar.
A kenyér jó, de ha van hozzá vaj vagy egy kis sajt, az még jobb. A legjobb sajtot Franciaországban
gyártják, de Franciaország elég messze van Magyarországtól. A mi szomszédunk Ausztria, ott
viszont jó sört lehet inni. Aki szomjas, az persze vízzel is megelégszik. A szomjúság talán még
rosszabb, mint az éhség. Bele lehet halni pár nap alatt. Más halálfajta is van, de nem minden
betegség halálos, van olyan, amelyiket meg tudnak gyógyítani az orvosok. Stb.”
Élettörténet és sorsesemény, Atlantisz, 1998, 18. Tengelyi a könyv során ellentmond ennek
a felfogásnak: „helyettesíthetetlenségünk végső forrását a legkevésbé sem azokban az újra meg újra
elmondott történetekben kell keresnünk, amelyeknek magunk vagyunk a hősei, hanem azokban
az egyszeri és megismételhetetlen sorseseményekben, amelyek az önmagunkból való kilépés
igényét a megszüntethetetlen másság és idegenség erejével szegezik nekünk.” (48.). – Lásd még:
Norbert Meuter, Narrative Identität – Das Problem der personalen Identität im Anschluss an
Ernst Tugendhat, Niklas Luhmann und Paul Ricœur J. B. Metzler, Stuttgart, 1995.

2005. szeptember

81

Ugyanakkor az életek arra várnak, hogy történetbe fűzzük őket. Bóka László, ez a fiatalon elhunyt regényíró, akit elsősorban mint Rákosi-kori kommunista politikust ismerünk, jegyzi meg utolsó és feltűnően őszinte könyvében, az 1965-ben, halála után megjelent Őszi naplóban, hogy egész sor élet arra kívánkozik, hogy valaki megírja őket. „Micsoda figurák!” írja a Monarchia politikusairól.
„Jósika Samu báró, a király személye körüli minisztere, apja Lajos, anyja Bethlen
Adél, 1848-ban született Salzburgban, Nagyszebenben gimnazista, egyetemi hallgató
Párizsban, Stronghurstban, Pozsonyban és Kolozsvárott, az erdélyi római katolikus
státus elnöke, ennek ellenére megszavazza 1894-ben az egyházpolitikai törvényt, és
1895-ben a király személye körüli miniszter lesz, később felsőházi elnök! (…) Mit lehetne
írni az Odescalchi hercegekről! Arturról, aki 1836-tól 1925-ig élt. A család 1849-ben
megsértődött, és kiment Svájcba, ott lakott náluk a nagynéni, Batthyányi Lajos özvegye,
férje kivégzése után, később Rómában bukkan fel, pápai zuáv, Lamoricière tábornoknak, a pápai hadsereg parancsnokának belső embere, részt vesz az olasz 60-as csatákban, aztán hazajön, később a honvédségnél százados, aztán pártonkívüli programmal
képviselő, de volt jogász is, Pozsonyban, Bécsben, Lipcsében, Pesten, és történelmi tanulmányokat írt a Századokba és a Történelmi Tárba. Fia, Jenő Zoárd herceg, katonának készül, huszártiszt a 6-os és a 10-es huszároknál, aztán hazamegy gazdálkodni, és
kenderkikészítő gyárat alapít, fa- és vasipari telepei vannak, ő maga a vezérigazgató,
aztán negyvenegy éves korában bemegy a szobájába, szájába veszi a pisztolyát, és
szétlövi a fejét! Micsoda figurák!”5
Micsoda figurák, mondja kétszer is Bóka László, de a néprajzosok és filozófusok, Keszeg Vilmos vagy Paul Ricœur például, nemcsak rendkívüli már-már a hivatalos történelembe is belépő személyiségekre gondolnak, hanem mindenkire6. Felmerül tehát a kérdés,
hogy miért kívánkozik sok filozófus és pszichológus szerint minden emberi élet egy
történet keretei közé. Én valamilyen vallásos elképzelést látok e mögött az igény mögött:
értelmet akarunk adni minden ember életének. Isten teremtményei nem élnek hiába. De
vajon rá tudunk-e jönni minden emberi élet jelentésére is: minden élet egy „üzenet”?
A hagyományos poétika ezen a téren meglehetősen ellentmondásos. Egyrészt azt tanítja, hogy különbséget kell tennünk a történelmi valóság és a költői valóság között.
A történelmi valóság írott vetülete az életrajz, a költői valóság vetülete az eposz. A történelem nem ismer szabályokat, az események magukban értelmetlenek, az életrajzból nem
vonhatunk le általános érvényű tanulságokat; ezért van szükség a költői narrációra, amelyik az eseményeket nem úgy mutatja be, ahogy vannak, hanem ahogy lenniük kellene.
A költő tulajdonképpen hazudik (poeta mendax), de ez a hazugság szebb és hasznosabb,
mint a valóság. Ugyanakkor ellentmond sajátmagának ez a hagyományos, különösen az
5
6

Őszi Napló, Magvető, 1965, 102–103.
Az önéletrajzra itt most nem térek ki, csak utalnék Szávai János (Az önéletírás, Gondolat, 1978)
és Georges May (L'Autobiographie, Presses Universitaires de France, Párizs, 1979) könyveire.
Különösen érdekesek a német pietista (Jung-Stilling, Karl-Philipp Moritz), valamint a paraszti
önéletrajzok; Győri Klára írása felveszi a versenyt a leghíresebb irodalmi alkotásokkal (Kiszáradt
az én örömem zöld fája, Kriterion, Bukarest, 1975).

82

tiszatáj

olasz reneszánsz és a francia klasszicizmus alatt kialakult poétika, mert azt is állítja, hogy
a történelemből csak azt érdemes megjegyezni, amiből morális hasznot vonhatunk le,
a történeteknek retorikai, meggyőző ereje kell hogy legyen7.
A regény nem életrajz, nem a születéssel kezdődik és a halállal fejeződik be: rövidebb.
Elejét és végét más határozza meg, például egy cél kitűzése és elérése vagy egy probléma
felvetődése és megoldása. A regény szólhat fiatalokról, akik helyüket keresik a felnőttek
világában és akkor fejeződik be, például egy házassággal, amikor ez az integrálódás sikeresnek bizonyul. Jó példa erre a spanyol és francia pikareszk regény, valamint a főleg a 18.
századra jellemző fejlődésregény (Bildungsroman), Marivaux, Fielding munkái. A másik
struktúra, azaz a probléma megoldására irányuló cselekmény, különösen világos a detektívregényekben: mihelyt megtudjuk, hogy ki a tettes, vége is van a regénynek8.
E két regénytípus struktúrája erősen különbözik: a fejlődésregény parataktikus, azaz
a felsorolt események és kalandok száma változó, egymás mellé rendeltek, míg a detektívregényben az események egy központnak vannak alárendelve, hypotaktikusak. Régebben
a regényeket prózaeposznak nevezték és ez annyiból érdekes, hogy az eposz szerkezete lényegében éppúgy parataktikus, mint a pikareszk regényé és a fejlődésregényé. A detektívregény teljesen parataktikus: kizárólag olyan események és tárgyak szerepelhetnek benne,
amelyekre a végső megoldásnál szükség van.
A huszadik század folyamán filozófusok és irodalomtörténészek rengeteg regényelméletet dolgoztak ki. Az egyik legismertebb egy magyartól származik, Lukács Györgytől,
aki „Die Theorie des Romans” című munkáját még praemarxista, hegeliánus-romantikus
korszakában írta; szerinte a regény, az eposszal ellentétben, a szekularizált, ideológiából
és vallásból kiábrándult polgári világ műfaja, a „transzendentale Obdachlosigkeit” kifejezője. Nem térek ki a hívő katolikus René Girard híres regényelméletére, amely a regényhősök hitelességét kérdőjelezi meg és Marthe Robert pszichoanalitikus, a regényeket
részben a freudi családrománc hipotézisével magyarázó elképzeléseire sem. Lukács mellett a legjelentősebb szerző bizonyára Mihail Bahtyin, akit egyesek a huszadik század legnagyobb irodalomesztétájának tartanak. A sztálini diktatúra idején a mordvin köztársaságba száműzött szerző nagyobb könyvtár hiányában mindössze néhány klasszikusra támaszkodhatott, amikor a regény többnyelvűségéről és parttalanságáról szóló rendkívül
eredeti elméletét kidolgozta. Szerinte a regény – ebben bizonyos fokig a német romantikusokat követi – egy minden más műfajt felemésztő és magába záró műfaj, amire éppen
ezért az jellemző, hogy „többnyelvű”, azaz különböző, egymástól radikálisan eltérő stílusfajtákat tartalmaz. Aki olvasta Don Quijotét, nem az ifjúság számára lerövidített és átdolgozott, hanem az eredeti kiadásban – éppen most ünneplik egyébként megjelenésének
500-ik évfordulóját az egész világon –, az bizonyára emlékszik, hogy kimondottan naturalista – szükségletüket végző emberekről szóló – jeleneteket nemes és romantikus

7

8

Lásd például Thomas Blundeville (The true order and Method of wryting and reading Histories,
1574) és Jean Chapelain (Préface de l’Adone du Marin, 1623) munkáit.
Nem foglalkozom itt azokkal a tizennyolcadik századi regényekkel, amelyekben a szerző (Sterne,
Diderot) belevonja az olvasót az írásába, megzavarja a szerző–szöveg–olvasó viszonyt és ily
módon szintén a regény határain jár.

2005. szeptember

83

szerelmi anekdoták, könnyed és játékos beszélgetések váltják fel: a regény mindent magába szív.
Ha a regényt Bachtyin nyomán egy ilyen általános, minden más műfajt magába foglaló
műfajnak tekintjük, akkor felmerül a kérdés, hogy lehet-e egyáltalán a regény határairól
beszélni. Szerintem lehet, mégpedig azért, mert a regényeknek – az itt felsorolandó határesetektől eltekintve – mindig van egy pár állandó jellemvonása. Ellentétben a tiszta lírával, a regény nemcsak egyéni érzéseket fejez ki, hanem több emberről szól, akik valamilyen irányban haladnak, azaz együtt tesznek valamit. Egy olyan regényt tehát, amelyik
ezeknek a feltételeknek nem felel meg, határesetnek tekinthetünk.
Megközelítik ezt a határt olyan regények, amelyekben a cselekmény jelentéktelen és
célirányossága megkérdőjelezhető. Amikor Krúdy Gyula nagyon részletesen elmeséli,
hogy vidékről felutaznak Pestre emberek, hogy ott jól megebédeljenek, akkor ezt a regényt
nem tárgya miatt, hanem csakis Krúdy utánozhatatlan stílusa miatt olvassuk. Ugyancsak
a stilisztikai érdekesség vonzza a türelmes olvasót Pusztai János esetében, aki regényeiben
napról napra ismétlődő, rendkívül jelentéktelen eseményeket sorol fel végeláthatatlanul
hosszú mondatokban több száz oldalon.
Louis-René Des Forêts francia költő 1946-ban kiadott egy többé-kevésbé regénynek
nevezhető prózaszöveget, „A fecsegő” (Le Bavard) címmel. (A sors iróniája, hogy ezzel
a prózával vált híressé, és nem a verseivel.) A fecsegő egy egyes szám első személyben beszélő férfi, akinek visszafojthatatlan vágya van a fecsegésre, arra, hogy mindent ami intim
és személyes kiadjon magából, elmondja másoknak, ismeretleneknek is. Emiatt szégyelli
is magát, és annak is tudatában van, hogy a többiek ezek által a vallomások által egyáltalán nem kerülnek közelebb hozzá, nem ismerik meg őt. A kommunikáció fölösleges9, céltalan, a beszélő Én pedig mintha transzparens lenne: csak azt tudjuk meg róla, hogy nem
tud ellent állni szenvedélyének, a szószátyárkodásnak. Ez a szöveg ellentmond az előbb
említett feltételeknek, egyetlenegy ember beszél, és nem történik semmi.
Regénynek nevezhetünk-e egy könyvet abban az esetben, amikor irodalomtörténészek
évtizedekkel a szerzők halála után az életből átemelnek szövegeket az irodalomba, azaz
amikor egy levelezést regénnyé alakítanak át? Két érdekes magyar példára bukkantam az
utóbbi években, Kazinczy Frenec és Gozsdu Elek leveleire – bizonyára van több is.
Szilágyi Ferenc 1984-ben Sophie címmel kiadott egy válogatást Kazinczy levelezéséből
1795-től haláláig (1831). Ezeket a leveleket vagy a feleségének, Török Sophie-nak írta, vagy
róla szólnak, így ezt a válogatást egyfajta szerelmes regénynek tekinthetjük. Szilágyi Ferenc szerint Kazinczy legnagyobb alkotása a levelezése: „írt egy nagy eredeti regényt, híven századához: levélregényt. Ott van belerejtve levelezése huszonhárom kötetébe, csak ki
kell szabadítanunk.”10 Ezt teszi a filológus Szilágyi Ferenc, aki ezáltal bizonyos fokig társszerzővé lép elő. Az eredmény szép és izgalmas olvasmány. Más híres klasszikus írónk levelezéséből is elő lehetne varázsolni egy regényt, lehet, reméljük tehát, hogy ezt a kezdeményezést további kötetek követik.
Gozsdu Elek levelei, melyeket 1906 és 1915 között írt, nem hasonlítanak a Kazinczy-válogatásra. Egyrészt, mert a címzett, Weisz Anna, válaszol a levelekre – ha nem is mindig –,
9

10

A kommunikáció problemetikussága persze olyan téma, amelyik ezt a regényt a kor nagy exisztencialista elbeszéléseivel hozza kapcsolatba (Sartre, Camus, Bove).
Kazinczy Ferenc, Sophie, Szépirodalmi Kiadó, 1984, 15.

84

tiszatáj

másrészt mert a levelek hangneme teljesen más. Kazinczy a mindennapi élet apró gondjairól, utazásairól, felesége betegségeiről számol be színesen, Gozsdu viszont, aki egyébként mint aránylag sikeres korabeli regényíró közel áll a tizenkilencedik század végi naturalizmushoz, itt egészen más, idealista stílusban ír és udvarol egy nála sokkal fiatalabb
férjezett asszonynak. Könyveket küld neki – Maeterlincket, Apuleiust – és tanácsokat ad,
hogy mit nézzen meg Velencében, Bécsben vagy Raguzában11. „Kedves Gozsdu, írja Weisz
Anna 1912. június 24-én Bécsből, képzeljen el egy elég kényelmes szobát, és benne egész
egyedül egy asszonyt, felbontott hajjal, egy hosszú, földig érő köntösben, előtte egy nagy
tükröt, mely visszaadja az egész képét, annyi világítást, amely éppen szükséges, hogy az
ember lássa az írott betűket, és lát engem, aki tíz órakor, este, magával beszélget. – Már
lefeküdtem, aztán nem tudtam aludni, még egyszer elolvastam a délután érkezett levelét.”
Levelezőtársa is látja őt. Gozsdu ezt válaszolja július 11-én Temesvárról: „Nagyságos
Asszony! Maga most, mikor ezeket a sorokat írom, a Buziásfürdő parkjában sétál, és
gyönyörködik a hosszú jegenyefasor alléjában … ottan nincs is más néznivaló. Három
órán át kocsikázott – érezte a reggeli hűvös levegő fénnyel telt áramlatait – nézte az
utat, behúzódott a kocsi sarkába – és hallgatott. Az esteli utazás hazafelé még szebb lesz.
Éjjel tizenegy óra felé fog hazaérkezni … három órán át a nyugati ég csillagait fogja
látni, és utazni fog a fehér éjszakában. (…) nagyon jó ilyenkor megérezni, hogy a mérhetetlen égboltozat alatt az ember nincsen egyedül. (…) És maga tegnapelőtt és azelőtt
három napon át Beethoven-szonátákat játszott (…) a maga fantáziája megérezte a Beethoven fantáziáját – és maga az ő alkotásának életet adva, részese lett a zene malasztjának.”
Ennek a levelezésnek-regénynek az a jellegzetessége – nemcsak az itt idézett részletekben –, hogy Gozsdu életének eseményeiről kevés szó esik; itt és másutt is a nő és a férfi
csak arról írnak, amit a jómódú, művelt és sokat utazó, hiú és érzékeny nő csinál és érez.
Végül két egészen radikális határesetet szeretnék röviden analizálni, egy huszadik század eleji francia és egy tizenharmadik századbeli katalán regényt.
A regény egyik alaptulajdonsága, hogy emberekről szól, radikális határeset tehát az
olyan regény, amelynek a középpontjában nem emberek állnak. A dúsgazdag francia különc Raymond Roussel (1877–1933), akinek a műveiért kortársai közül csak a szürrealisták lelkesedtek, olyan regényt ír, melynek főszereplői tárgyak, különleges masinák, és emberek csak azért szerepelnek a regényben, hogy ezeket a gépeket megcsodálják és beszéljenek róluk. Roussel kedvenc írója Verne Gyula volt, és ugyanabban a kissé fakó, részletező és unalmas – ugyanakkor minden lelki mélységet kerülő – stílusban ír, mint mestere.
A különbség az, hogy Verne Gyula a korabeli tudományos ismeretekre támaszkodik és
olyan elképzelései vannak, amelyeket utólag a kutatók gyakran megvalósítottak (pl. utazás
a Hold felé vagy a Föld körül), míg Roussel masinái kizárólag a fantázia szüleményei.
Locus Solus (Egyetlen Hely) című, 1914-ben megjelent regényében Martial Canterel meghívja barátait Párizs közelében levő birtokára, hogy megmutassa nekik a parkban felállí11

Kertünk Istennel határos – Gozsdu Elek és Weisz Anna levelezése, kiadták Pongrácz P. Mária és
Alexa Károly, Kortárs, 2001. A kéziratos levelezést Pongrácz Mária fedezte fel és írta át Temesváron. Az itt idézet két részlet: 270 és 278. – A két kötet között fontos különbség, hogy a Gozsdukötet közel nyolcszáz, míg a Kazinczy-válogatás nem egészen négyszáz oldalt tartalmaz.

2005. szeptember

85

tott hét bonyolult gépezetet. A harmadik masina – hogy egy példát említsek – egy gyémántra emlékeztető óriási víztartály, amelynek a közepén a víz mélyén egy hosszú hajú,
gyönyörű énekesnő énekel minden nehézség nélkül és körülötte hét figura Voltaire, Richard Wagner és mások életének feledésbe merült vagy ismeretlen pillanatait idézi fel.
Miután a vendégek mind a hét gépet megcsodálták és feltették Cantarelnek naiv kérdéseiket, a házigazda visszavezeti őket a villájához, ahol egy finom ebéd várja őket. Az utolsó
szavakkal szó szerint idézem a záró mondatot idézem: a vendégekre, egymás közötti beszélgetésükre és az ebédre Roussel ugyanis egy szót sem veszteget.
Egy neves amerikai retorikaszakértő, George F. Kennedy, néhány éve Comparative
Rhetoric (Összehasonlító retorika)12 címen egy rendkívül érdekes összeállítást dolgozott ki
arról, hogy a görög-római kultúrán kívül eső társadalmakban, azaz ott, ahol nincs pontos
megfelelője annak, amit mi retorikának nevezünk, hogyan vitatták meg egymással az
emberek a problémáikat. Rámutat arra, hogy több olyan kultúra van, amelyikben a két
vitatkozó fél egy főnök elé járul, elmondja problémáját, a főnök pedig egy közmondással
vagy egy rövid történettel válaszol. A két fél ebből a történetből kell azután levezesse a teendőt, a megoldást.
A narratív érvelésnek van szerepe az európai retorikai hagyományban is, amikor egy
egyházi vagy politikai szónok állítását egy anekdotával, egy történettel támasztja alá: ezeket a történeteket exemplumnak hívjuk. A középkorban különösen el volt terjedve az
exemplum használata és nem véletlen, hogy az a nagyon különös regény, amelyet egyesek
a modern európai regény kezdetének tekintenek, teljesen az exemplumokra épül. Raymundus Lullus (Ramon Llull) katalán filozófus és író (1232/35–1315) 1288–89-ben írt
Félix avagy a csodák könyve című regényére gondolok13. Egy apa elküldi Félix fiát, hogy
menjen világgá és próbálja megtanulni, hogy kora kereszténysége miért távolodott el az
apostolok és a vértanúk világától. Félix teljesen szisztematikusan lát neki a rá kiszabott
feladatnak. A könyv tíz fejezete hierarchikus sorrendben beszél Istenről, az angyalokról,
az égről, az elemekről, a növényekről stb., egészen a pokolig. Félix utazása közben hol remetékkel találkozik, akiknek kérdéseket tesz fel, hol pedig más utazókkal. Senki sem definiál semmit, minden kérdésre („Ki Isten?”, „Kik az angyalok?”) mindenki egy vagy több
történetet mesél el.
A regény vége egészen különös. Félix most már mindent tud, visszavonul egy kolostorba, ahol a barátok mély tisztelettel veszik körül. Nemsokára meghal és az a pap, aki
a temetési szertartást vezette, utána elmeséli a többieknek Félix életét. Az egyik szerzetesre
ez akkora hatással van, hogy kívülről megjegyzi az összes történetet és a felettesei engedélyével útra kell, hogy „második Félix”-ként járja a világot. Őt bizonyára további Félixek
követték; ha hihetünk Lullusnak, akkor ma is jár valahol, talán éppen itt, amikor ezt én
írom vagy valaki olvassa szövegemet, a nemtudomhányadik Félix. És ugyanakkor azt is
mondhatjuk, Borges szellemében, hogy a könyvnek sincs vége, állandóan megismétlődik.

12

13

Comparative Rhetoric – An Historical and Cross-Cultural Introduction, Oxford University
Press, 1998.
Én a francia kiadásra támaszkodom (Félix ou le Livre des Merveilles, Éditions du Rocher, Monaco, 2000).

86

tiszatáj

Előadásom végén a történelmi regény problematikájára szeretnék kitérni, hiszen ha
van egy regény, ahol a határeset problémája elképzelhetetlen, az éppen ez a regénytípus.
A történelem objektív tények sorozata, mondhatnánk, itt tehát nem lehet feltenni azt a kérdést, hogy a történelem és az elmesélt történetek egymáshoz való viszonyát megzavarhatja-e valami. Az utóbbi évtizedekben elterjedt posztmodern világnézet azonban megkérdőjelezi a történelem és a történet, a history és a story határait, úgyhogy az ún. történelmi regény egészen új megvilágításba kerül.
Egy regény mindig a múltról, vagy legalábbis a közelmúltról szól, a jövőben nem játszódhat le, a science-fiction kivételével. Arra a posztmodern világra, amiben most élünk,
viszont éppen az jellemző, hogy a nagy narratívákkal – azaz a haladásban való bizalommal –
együtt a múltunk objektív léte is megszűnt. A múlt általunk kiválasztott történetekből áll,
„Geschichten statt Geschichte” (Koselleck). De akkor mi a történelem, mikor lesz egy
történet a történelem része14? Akkor, amikor a szereplőjéről megállapítjuk, hogy jelentős
szerepet töltött be. De ki állapítja ezt meg? Napóleon vagy Kossuth Lajos esetében már
a kortársak is tisztában voltak jelentőségükkel, sokszor viszont csak az utókor dönti el, hogy
mi lép be a történelembe. A Magyar Nyelv Értelmező Szótára a történelem szó következő
definícióját adja: „Az emberiség, valamely nép, nemzet, ország vagy ennél nagyobb közösség életében történt fontosabb események egymást követő sorozata”15. Kérdés, hogy mik
ezek a fontosabb események, milyen közhangulat, milyen politikai ideológia dönt felőlük.
A történelmi regény ennek a definíciónak az értelmében az a regény, amelyik ilyen
fontosabb események körül játszódik le. A régebbi történelmi regények Bényei Tamás szerint valóban arra valók, hogy az egyént visszakapcsolják a kollektív tudatba, éppúgy nint
szobrok és monumentumok. Gondoljunk csak Eötvös József regényeire. A posztmodern
történelmi regény viszont egy teljesen új, néhány évtizede kialakult regénytípus16 – Ackroyd, Hildesheimer –, amelyik nem közösségi élményeket kovácsol egybe a múlt ürügyén,
hanem az olvasót provokálni akarja, zavarba hozni, azáltal hogy játszik a múlttal, hogy keveri a múlt pillanatait.
Különösen érdekes példa erre magyar nyelvterületen Márton László Testvériség című,
2001 és 2003 között megjelent háromkötetes regénye. A regény főszereplője mintha Károlyi Sándor lenne, de a Rákóczi-szabadságharc előtti korból, az 1690-es évekből, amikor
elesettnek vélt, de török fogságból hazatérni látszó bátyjának az identitását próbálja
megtudni. Arról, aki bátyjának adja ki magát, kiderül, hogy csaló. Ugyanakkor egy a béketárgyalásokon részt vevő török pasa a leánya, Kártigám, identitását és hollétét szeretné
megtudni, akik 1686-ban Buda ostrománál magyar kézbe került és Párizsban keresztény
hitre tért. Ez a Kártigám egy 1772-ben megjelent és annak idején nagyon népszerű „áltörténeti regénynek” (ahogy a Bóka–Pándi-féle irodalomtörténet nevezi17) a főhőse, akiről
a regény végén kiderül, hogy nem is a török pasa, hanem egy magyar nemes csodálatosan
szép leánya. Márton László és Mészáros Ignác – a Kártigám szerzője – regényei egybe14

15
16

17

A történelem fogalmának megváltozásáról lásd Kisantal Tamás, szerk., ~Tudomány és művészet
között – A modern történelemelmélet problémái, L'Harmattan, 2002.
Akadémiai, 1980, VI. kötet, 787.
Lásd Elisabeth Wesseling, Writing History as a Prophet: Postmodernist Innovations of the Historical Novel, Rodopi, Amsterdam, 19991.
A magyar irodalom története 1849-ig, Bibliotheca, 1957, 214.

2005. szeptember

87

folynak, a török pasa „nehezen tudta elképzelni, hogy leánya (…) mostantól egy írásműben
él, zörgő papírlapokon”18, mi olvasók pedig nem tudjuk, hogy ki mikor mit ír. Tény, hogy
Márton László rengeteg részletet felidéz a török hódoltság végéről, de ezeket úgy említi
meg, mint egy nem létező, százharminc évvel ezelőtt megírt regény részleteit. „Így kezdtük
volna, írja Márton egy 1697–98-ról szóló politikai és diplomáciatörténeti áttekintés után,
ha száz vagy százharminc évvel ezelőtt írjuk ezt a regényt, nem pedig most. Ám a közben
eltelt idő sok egyéb mellett azt is lehetetlenné teszi, hogy úgy meséljük el a tárgyalások
történetét, mintha magunk is ott ülnénk a diplomaták mellett, mintha saját fülünkkel
hallanánk indulatos vitáikat és körmönfont alkudozásaikat.” Regények és személyek egybefonódnak, identitásuk bizonytalan, Mészáros Ignác most írja és még be sem fejezte regényét akkor, amikor Márton László regénye már lezárul.
A posztmodern történelmi regény a már említett, a tizenharmadiktól a huszadik század közepéig terjedő példák után, a legújabb és talán legkülönösebb, mindenesetre legszédítőbb válfaja annak, amit írásom elején a regény határainak neveztem.

18

III. kötet, 248. és 228.

Kritika

„Az irodalom …
mégse csupán a magunk privát mulatsága”
S CHÖPFLIN A LADÁR ÖSSZEGYŰJTÖTT LEVELEI
(S AJTÓ ALÁ RENDEZTE ÉS A JEGYZETEKET ÍRTA : B ALOGH TAMÁS )

Arra a kérdésre, hogy ki is volt Schöpflin Aladár, (ma még)
bizonyára sok végzett bölcsész tudna válaszolni, ám ha
írásaira, könyveire, az általa betöltött szerepre kérdeznénk
rá, már aligha érkezne válasz. S lehet, hogy meg sem kell
már lepődnünk ezen, nem csupán azért, mert a csak szépíróként tevékenykedő irodalmárokkal kapcsolatban is hasonló tapasztalatokat szerezhetnénk, hanem azért, mert az
immáron elmúlott század első felének kiemelkedő szerkesztője, a Vasárnapi Újság munkatársa, vezető kritikusa,
a Franklin Társulat irodalmi lektora, a Vörösmarty Akadémia főtitkára, a Baumgarten-alapítvány kurátora, a Magyar Csillag szerkesztője, Ady, Babits, Móricz barátja ma
már munkáival egyáltalán nincs jelen az irodalmi gondolkodásban. Adyról, Mikszáthról monográfiát írt, tanulmányait, kritikáit önálló kötetekbe gyűjtötte össze, megírta
a huszadik századi magyar irodalom történetét, miközben
Pro Pannonia Kiadó
Pécs, 2004
regényeket és ifjúsági regényeket is írt – ezek közül a mun478 oldal, 4500 Ft
kák közül az elmúlt évtizedekben azonban csak néhány
jelent meg új kiadásban, oly annyira „rejtetten”, hogy
ezekkel az új kiadásokkal a magam állandó könyvesbolt-járásai során sem találkoztam, azt
pedig éppen Balogh Tamás, a mostani levelezés-kötet anyagának összegyűjtője jegyzi meg,
hogy Fülöp Lászlónak a Schöpflin Aladár pályaképe című munkája háromszázötven példányban jelent meg. Schöpflin Aladár alakja-gondolkodásmódja tehát jóformán az egész
irodalmi gondolkodásból hiányzik, s feltehetően jó ideig hiányozni is fog.
Alighanem hiú remény lenne egy levelezés-kötettől azt várni, hogy a kötet középponti
szereplőjére irányítja a figyelmet. Nem teszi és nem teheti ezt a mostani kötet sem, bár
egy egészségesen működő irodalmi életben biztosan felfigyelnének rá, és sokan tudatosítanák magukban, hogy ebben a kötetben, Schöpflin Aladár pályájához-munkásságához
kapcsolódóan számos olyan levél található, amelyek a magyar kultúra elképzelt – és sajnos egyre inkább csak virtuálisnak tűnő – alapkönyveiből is kihagyhatatlannak bizonyulnak. Önhibáján kívül ez a kötet, alighanem a megfelelő érdeklődés hiányában, nem irányítja-nem irányíthatja a közfigyelmet (milyen elavultnak tűnik ez a kifejezés) Schöpflin
Aladárra, helyette viszont megteszi azt, amit egy ilyen méretű és jelentőségű vállalkozás-

2005. szeptember

89

nak meg is kell tennie: egyrészt alapvető szövegeket tár fel, gyűjt össze ( helytállónak tűnik ennek a két kifejezésnek a használata, hiszen Balogh Tamás már más összefüggési
rendszerekben megjelentetett illetve közgyűjteményekben lévő kéziratos leveleket is közread a kötetben, másrészt olyan mennyiségű anyagot ad közre, hogy az szükségképpen
gazdagítja a Schöpflin Aladárról már kialakított képet, illetve egy későbbi pályarajz egyik
legfontosabb, szükségszerűnek tűnő forrásanyagát is megteremti. S hát emellett ezernyi
más fontos ismeretet is szerezhetünk a kötet olvasása során, betekintést nyerhetünk a tizenkilencedik század végének-huszadik század elejének irodalmi világába, a Nyugat dolgaiba, Ady, Babits, Móricz Zsigmond, Horváth János, Szekfű Gyula, Pintér Jenő életének
fontos pillanataiba, találkozhatunk a Schöpflin-család életének a huszadik századi magyar
történelemhez és művelődéstörténethez kapcsolódó vonulataival. A levelek olvasása során
akár gondolkodhatunk is a magyar történelem mozgásairól: a kötet első közölt levelét Jókai Mór írta Schöpflinnek, az utolsók egyikét Révai József: milyen irányba ment a történelem, ha ezt a „kezdő”- illetve „végpontot” nézzük, kérdezhetjük. S mellette hány apró,
de mégiscsak az irodalmunkhoz kapcsolódó mozzanat. Nem tudom elfelejteni a kötet
Arany Jánosra való utalását. A szerkesztő Schöpflin Lévay Józsefet kérte egy Arany-évforduló közeledtével, hogy írja meg a maga emlékeit a költőről. A válasz így hangzott: „Hamarjában eszembe jut az a kicsiség, hogy a nyugodt kedélyű, csendes Aranytól, felesége
jelenlétében, azt kérdeztem egyszer, ugyan mondd meg, a házasfelek szokása szerint, civódtatok-e ti valamikor együtt? Ezt felelte: Nem igen civódhattunk, mert ha ő haragudott,
én nem haragudtam; ha én haragudtam, ő nem haragudott”. S még mennyi, a történelemhez és a művelődéstörténethez kapcsolódó adalék: akkor, érettségi után a Schöpflinfiú, Schöpflin Gyula, neki is önálló szerep jutott a magyar művelődéstörténetben, két hónapos olaszországi utat tett, az előttünk kibomló történet értelmiségi szereplői nyaranta
háromhetes nyaralásokra mentek, egy tudós, történetesen Szekfű Gyula három hetet töltött Karlsbadban, s így tovább, egészen addig – ahogy ezt már más levelezések olvasása
során is megfigyelhettük –, hogy a posta akkor gyorsabban továbbította a leveleket,
mint ma.
A legtöbbet viszont természetszerűen Schöpflin Aladárról tudjuk meg a könyvből. Szívesen mondanám, hogy mind magánemberi, mind pedig közemberi vonatkozásban, de ez
a kettő Schöpflin esetében összekapcsolódott, s feloldódott az irodalom szeretetében és
szolgálatában. Egy ekkora könyvet, több mint ötszáz levelet tartalmaz, hosszabb ideig olvas az ember, közben pedig óhatatlanul megpróbálja maga elé képzelni azt, aki a leveleket
írta, vagy akinek a leveleket írták. Schöpflin Aladárt az ide-oda áramló levelekből kibomló
kép alapján íróasztalnál ülő embernek tudom elképzelni, hivatalnoknak, aki a legfőbb feladatának a szeme elé kerülő munkák minél biztosabb alapon történő megítélését tartja,
s aki felvállalt szerepéből következően az irodalom körüli adminisztrációt is zokszó nélkül
elvégzi. Soha annyi szép, kerek s a szóban forgó munkával kapcsolatos személyes véleményét is megfogalmazó visszautasító levelet nem olvastam, mint éppen ebben a gyűjteményben. A hivatalnok-vonás egyáltalán nem tekinthető véletlennek, hiszen szinte az
egész életét szerkesztőségekben töltötte, a levelekből kitetszően példaszerű (szellemi) rendet tartva maga körül. Ez az adminisztrációhoz való kötődés érződik egész tevékenységén,
s innét kiindulva akár tizenkilencedik századi vagy éppen konzervatív jelenségnek is gondolhatnánk, végül is sok vonatkozásban nem is megalapozatlanul, hiszen Pintér Jenővel

90

tiszatáj

vagy éppen Szekfű Gyulával is szoros kapcsolatot tartott fenn – minőségérzéke azonban
megóvta attól, hogy a konzervatív köröknél kössön ki. Nem is egyszerűen a minőségérzéke, hanem előbb az irodalomszeretete, s az irodalomszeretethez kapcsolódó minőségérzéke, nem tudott a jó irodalomnak ellenállni. Adminisztrációs készsége ebben az irányban is jól működött, hiszen jól megfigyelhető, hogy a leghosszabb leveleket éppen Adynak
írta, de azt is el kell mondani, hogy maradéktalan tisztességgel képviselte a Nyugat-kör
legbelsőbb vitáiban is a maga elvi álláspontját, ami azt is jelenti, hogy mindenkinek
ugyanazt írta, ugyanazt a véleményt az adott vitapont kapcsán. Az itteni levelekből is látszik, hogy a Nyugat mennyire az adott kor hivatalos irodalmán és szellemi életén kívülről
indult, Schöpflin még 1914-ben is a következőket írta Szekfű Gyulának: „A Nyugat szerkesztősége azt izeni, hogy ha bármikor volna számukra írnivalója, mindig nagyon szívesen
fogják látni. Kétkedem benne, hogy Ön valaha is igénybe vegye ezt a szíves meghívást,
s ezt a magam részéről meg is értem. Úgy hallom – többek között Takáts Sándor úr egyik
leveléből is azt kell kiolvasnom –, hogy Önnek munkáját s talán azt az egész históriai
perspektívát, melyet ez a könyv nyit, bizonyos körök rossz szemmel nézik, s ha nem is
nyilvánosan, bántják, s Önnek nem áll érdekében, hogy egy a hivatalos irodalmi és tudományos körök által proskibált folyóiratba ír.” Más út is nyílott volna tehát Schöpflin előtt,
ám ő a maga irodalmi meggyőződését követte, s a Nyugathoz kötődött. Adynak írta:
„Mostanában volt egy kis bánatom. Sokat olvastam, este, odahaza, az Ön verseit, sok vigasztalást találtam bennük. A magam lelkének tükrét láttam bennük, elringatott a ritmusuk, és enyhült a kínlódás feszültsége. Ön a negyedik költő életemben, akiben ezt megtaláltam. Egész fiatal koromban Petőfi, később, életem egy szomorú szakában Heine, egy
utána következő hűvös korszakban Goethe tudták így szavakba foglalni a bennem lappangó érzésritmusokat. Ezért, ami ezekhez a költőkhöz s köztük Önhöz is húz, nem csupán az üres artisztikus érzés, hanem a személyes hála érzése is. Az ilyen versek nekem
nem olvasmányok, hanem élmények, az élet integráns részei.” Babitsnak a Franklin Társulat embereként tett ajánlatot, de ehhez azonnal hozzátette: „Arra kérem, ne tekintsen
engem ebben a dologban, úgy, mint a Franklin emberét, mert én, ha alkalmam nyílik egy
író és a Franklin közt közvetíteni valamit, mindig az író pártján vagyok”. Végül is: ha uralkodott valami Schöpflin Aladáron, akkor az az irodalom, a Nyugat által megteremtett irodalom volt – abban a vonatkozásban is, hogy ezt az irodalmiságot emelte eszménnyé, s ezt
tette meg irodalomtörténete középponti jelenségének (vö.: Fejtő Ferencnek írta 1937-ben:
„Úgy érzem, az ellentét alapja köztünk, hogy más-más centrumból nézzük az irodalmat.
Én a Nyugat centrumából nézem, meggyőződésem szerint a század nagy irodalmi eseménye a Nyugat, íróival és magatartásával…”), s abban a vonatkozásban is, hogy önmaga
napi szerkesztői gyakorlatában, ha tetszik magatartásában ezt az eszményt képviselte, azzal együtt, hogy az irodalomnak morális és közösségi szerepet is tulajdonított. Így kell értenünk annak az Oláh Gábornak írott levélnek a részletét is, amelynek egyik sorát, azzal
a szándékkal, hogy Schöpflin Aladárt jellemezzük, mostani írásunk címévé emeltük. Schöpflin kritikát írt Oláh Gábor egyik könyvéről, ebben a kritikában, ahogy írta, le kellett küzdenie azt az elfogultságot, ami a könyv szerzője részére hajlította. Ennek kapcsán jegyezte
meg: „Az irodalom elvégre mégse csupán a magunk privát mulatsága, s a kritikusnak
eleve le kell azzal számolni, hogy olyanoknak is fájdalmat kell szereznie, akiket szeret”.
Harcok, küzdelmek, az általa felállított elvek képviselete és az irodalomszeretete közben

2005. szeptember

91

telt Schöpflin Aladár élete, miközben állandóan figyelte és kereste az új tehetségeket, az új
műveket, a Baumgarten-alapítvány embereként pedig azt is, hogy kin tudnának segíteni.
1929-ben írta például Babitsnak: „… engedd meg, hogy újra felhívjam figyelmedet Németh
Lászlóra. Hogy a fiatalok közt a legkiválóbb tehetségek egyike, abban, tudom, egyetértesz
velem, s most igazán arról van szó, hogy egy valódi tehetséget meg kell menteni az életnek.” Az, pedig, ahogy 1945 után a Baumgarten-alapítvány ügyeit Basch Lóránttal intézték, egyenesen megható – ám ebből az időszakból mégsem Schöpflin, hanem Révai József
levelét idézem, pontosabban: egyik levelének egy részletét.: „… mi volna a véleményed arról, ha a Baumgarten-díjat meghagynánk eredeti rendeltetésére – fiatal írók segélyezésére –,
de megfosztanánk individualista jellegétől, és állami kezelésbe kerülne”. Alighanem a képzeletbeli egyedüli magyar leveleskönyvből – durvasága és cinizmusa okán – ez a levél is
kihagyhatatlan. Schöpflin egyenességét, becsületességét és bátorságát jelzi, hogy Révai levelére is megírta a maga válaszát…
Schöflin tisztessége, egyenessége visszhangot is keltett. Számos író köszönte meg
a róla írt kritikát, még ha az az íróra nézve nem is volt mindenben kedvező. Ábrányi Emil
írta egy levélben: „A legújabb ’irodalom’ hitvány ripőkjei, akik virtust csinálnak a hányavetiségből, a kegyelettipró vásottságból, iskolába járhatnának hozzád, aki nemcsak tudás
és tehetség, de modor és lelkület dolgában is toronymagasságban állasz fölöttük.” Rákosi
Viktor pedig, tulajdonképpen egy vitatkozó-számonkérő levélben jegyezte meg: „Én sajnálom Önt, Uram, mert Önről Schöpflin nem írhat kritikát”.
Összegezve: Balogh Tamás alapvető fontosságú munkát végzett el Schöpflin Aladár levelezésének összegyűjtésével és kiadásával. A munkája nyomán megjelent kötet immáron
megkerülhetetlen a huszadik század első felének magyar irodalmát kutatók számára, de
több is annál: a feltárt anyag immáron a magyar művelődéstörténet szerves részét alkotja,
mi több, az olvasók, a kötet jellege ellenére talán mondhatom így, a jó irodalmat olvasók
érdeklődésére is számot tarthat. Ugyanakkor sajnálatos, hogy ezt a könyvet sem kerülték
el az immáron szinte a teljes magyar könyvkiadást uraló, s Schöpfin szellemétől-munkamódszerétől ugyancsak idegen sajtóhibák.

Füzi László

92

tiszatáj

Valami Balogh Tamás
„Balogh Tamás 1975-ben született Gyomán. 1994 óta Szegeden él. Első kötete Egy füzet magánélete címmel 1993ban jelent meg az AB OVO Kiadónál. A Nemlétező dolgok
a második.” – Ezek a sorok Balogh Tamás új könyvének
hátoldalán olvashatóak, közvetlenül a szerző fényképe
mellett, és nem csupán informatívak: látni fogjuk, hogy
a kötetben szereplő prózákhoz is szorosan kapcsolódnak.
Egyelőre azonban időzzünk még egy kicsit a borítónál.
Szürke háttér mellett fekete-fehér fotók. Első pillantásra
azt mondhatnánk, hogy két fényképről van szó, hiszen
a szerző portréján túl a buszmegállót és a lakótelepi panelházakat ábrázoló a hátoldalon, illetve a címoldalon egyaránt szerepel, előbbi helyen kisebb méretben, utóbbin
nagyítva. Figyelmesen szemlélve azonban észrevehetjük,
hogy bár a helyszín és a fotós pozíciója mind a hátoldali,
mind a címoldali kép esetében ugyanaz, a két felvételen
Bába Kiadó,
más-más járműveket (autók, illetve villamos) láthatunk
Szeged, 2004
a lakótelepi panelházsor előterében közlekedni, valamint
176 oldal, 1042 Ft
a címoldali fotón a buszmegállóban – háttal nekünk – egy
férfi várakozik. Ha ennek a férfialaknak szintén nagyobb figyelmet szentelünk, észrevehetjük, hogy ugyanolyan ruhát (rövidujjú fehér ing, fekete nadrág) visel, mint a hátoldali
portréján a szerző, sőt, bár háttal áll, azért észrevehető, hogy a testalkata és a frizurája is
erősen hasonlít. Nagyon valószínűsíthető tehát, hogy a címoldali férfialak Balogh Tamás,
akit szemből is szemre vételezhetünk a kötet hátoldalán, amint egy zsúfolt és pedánsan elrendezett könyvespolc előtt üldögél. Balogh Tamás amellett, hogy író, irodalomtörténész
is (illetve amellett, hogy irodalomtörténész, író is…), ő találta meg Kosztolányi Dezső
Aranysárkány című regényének ifjúsági változatát (megjelent a Tiszatáj Kiadó gondozásában 2004-ben), pár hónappal később pedig azzal szerepelt a médiában, hogy Nemes
Nagy Ágnes egy kiadatlan kisregényére bukkant (mely azóta szintén napvilágot látott
ugyanezen Kiadónál).
A médiaszereplés nem új dolog Balogh Tamás számára – és itt mindjárt ki is derül,
miért fordítottunk ilyen különös figyelmet a Nemlétező dolgok borítójára, valamint
a szerzői portré melletti informatív sorokra. A borító ugyanis erősen sugalmazza, hogy Balogh Tamás új könyve ha nem is százszázalékosan önéletrajzi kötet, azért meglehetősen
sok önéletrajzi elemet tartalmaz. Ez a sugalmazás bizonyossággá válik, amennyiben felütjük a könyvet mondjuk a 91. oldalon, és beleolvasunk a Balkéz Kettő című novellába,
amint a főhős (Balkéz Kettő) azt meséli, hogy: „…eszembe jutott, hogy régebben olvastam
egy könyvet, Balogh Tibor írta, nem, nem is Tibor, hanem Tamás, és valami pepita borí-

2005. szeptember

93

tója volt, meg valami címe, Egy füzet magánélete talán, de nem biztos; jó vékony volt. No,
én azt elolvastam, és most arra gondoltam, hogy olyat én is tudok írni. Mit olyat, jobbat!
Azok amolyan zsengék, utánzások, ráérzések, meg egy csomó önéletrajz… Versengés, felülmúlni akarás; igen, azt hiszem, ez volt az igazi ok”. Néhány lappal odébb Balkéz Kettő
már Balogh Tamásról ír, ekként: „Amikor utoljára találkoztunk, éppen dühös volt. Dühös
volt magára és másokra, dühös volt rám is. Elzavart, kiabált, hogy soha többé nem ír egy
sort sem. Tizenegy éve elsőkötetesnek lenni? Szégyen. Még csak tizennyolc éves volt, mikor első könyve megjelent”. A továbbiakban Balkéz Kettő elbeszéléséből megtudjuk, hogy
az első kötet megjelenésekor, illetve azt követően, egy szerződés aláírásakor, Balogh Tamás joggal reménykedett írói pályafutásának kedvező folytatásában, „…hitte, biztos Kiadója van, aki szereti, bízik benne, gondoskodik róla. Nem kell más Kiadót keresni, csak
írni. Még dicsekedett is vele”. A dolgok azonban – meséli Balkéz Kettő – nem úgy alakultak, ahogyan azt Balogh Tamás szerette volna, a következő kötet csak nem akart összejönni. Balogh Tamás egyre inkább elkeseredett, tudatja velünk Balkéz Kettő, „évekkel ezelőtt még írt egy-két novellát, aztán már csak jegyzetelt. De tavaly ezt is abbahagyta. Minek erőltetni, ami nem megy”. Kicsivel lejjebb pedig azt mondja Balkéz Kettő: „Balogh
egyszer üresen hagyta a gépet. Rám várt, hogy tudjon írni. Egy nap arra gondolhatott,
olyan mindegy, hol vár. Bezárta a lakását és lement a sarki buszmegállóba. Ott vár azóta is
rám. Mindennap látom, hogy csak ücsörög a padon, és néz fel a buszra. Én őt nézem, tekintetünk minden nap találkozik. De nem vesz észre. Amíg észre nem vesz, addig minden
nap ott fog várni engem, a Múzsát, a nemlétező személyt”.
E sorok szerzője is emlékszik arra, amikor 1993-ban többször is fölbukkant a televízióban egy hosszú hajú, vékony dongájú fiú, akinek tizennyolc éves korában Egy füzet
magánélete címmel prózakötete látott napvilágot. A kötetet a várakozásokkal és a médiaszerepléssel ellentétben hosszú csönd követte. S ha vannak Balogh Tamás író és irodalomtörténész második, Nemlétező dolgok című kötetének kulcsmondatai, akkor nagy valószínűséggel a fentiek azok. Balkéz Kettő mondatai egyúttal rávilágítanak a könyvnek az
önéletrajzi elemeken túli másik fontos vonására, egyúttal a kötet fő problematikájának lehetséges megoldására is: az alteregók gyártására és szerepeltetésére. Alteregóügyben mesterei is vannak Baloghnak, elsősorban Kosztolányi Dezső. A kötetet záró, Átlag regénye című kispróza főszereplője, Átlag mindenüvé magával viszi az Esti Kornélt, és ettől
a kötettől akkor sem hajlandó megszabadulni, amikor egy vonatút során a világ legszebb
nője a testét kínálja föl érte cserébe. Fontos megjegyezni, hogy Esti Kornél nagy szerepet
játszik Balogh Tamás írói életében: folyóiratokban több olyan novellája jelent meg, amelynek Esti Kornél a főszereplője, Balogh ezzel nyilván nem csak a tiszteletét szándékozik kifejezni Kosztolányi iránt, hanem a módszert is igyekszik eltanulni tőle. Nevezetesen az alteregók gyártását és szerepeltetését.
Ilyenből pedig több is fölbukkan a Nemlétező dolgok lapjain. Egyikük például Bényei
Gáspár, aki a 38. oldalon a következőképpen vall magáról: „1970. június 19-én születtem
Hegykaliton, ott végeztem el az általánost, a gimnáziumot a szomszéd városban, majd egy
nem sikerült felvételi után az ország déli részébe kerültem a bölcsészkarra. Közben megjelent egy könyvem, tele úgymond »gimnazista« írásokkal, ezt mondják rájuk; lehet is
benne valami, mert az voltam, amikor írtam őket. Kaptam is kritikákat rendesen, szám
szerint hármat: abból egy dicsér, kettő elmarasztal, vagyis hát inkább szapul. Olyanokat

94

tiszatáj

írnak, hogy nem éltem eleget, nem ismerem az életet, csak irodalmi hagyományokból és
irodalmi ismereteim (olvasottságom) alapján írok.” Bár Bényei öt évvel idősebb Baloghnál, nehéz nem észrevenni az ő, illetve Balogh első kötetének története közötti hasonlóságot. Bényei a gimnazista korában megjelent könyve ellenére nem érzi írónak magát, ellenben írónak készül, az ezzel kapcsolatos útkeresései (vergődései) jelenítik meg a kötet
(mármint Balogh kötete) fő problematikáját, nevezetesen az íróság, az íróként létezés mikéntjét (de ez foglalkoztatja Átlagot és Balkéz Kettőt is). (Bényei Gáspár könyvtárosként is
dolgozott, s egy ízben az egyik könyvtári könyvben talált egy, a barátja, Radvánszky Oivér
egyik horror-pornó rajzfilm-forgatókönyvéhez rendkívül hasonló írást. „Valami Balogh
Tamásnak az ezerkilencszázkilencvenháromban megjelent első kötete volt” – olvashatjuk
az 51. oldalon.)
A Nemlétező dolgok fő mondandóját remekül szimbolizálja a címlapon és a hátoldalon
lévő fotó. A címlapon – mondjuk – Balogh Tamás áll egy buszmegállóban, és vár valamire. Balkéz Kettőtől tudjuk, hogy a Múzsára, a nemlétező személyre várakozik. A hátoldali buszmegállós fotóról ellenben hiányzik Balogh Tamás – úgy tűnik, a Múzsa megérkezett, de sokkal inkább valószínűsíthető, hogy Balogh rájött, miféle Múzsára kell várnia: Balkéz Kettőre, Bényei Gáspárra és Átlagra. Ők, a saját alteregói segítik ugyanis abban, hogy a (talán) korai médiaszereplést és a (talán) korai kötetet követő kudarcélmények után újra-, illetve fölépítse saját „íróságát”, hogy a televízió képernyőn fölbukkanó
„valami Balogh Tamásból” ha hosszú vargabetűk után is, de végre tényleg Balogh Tamás,
az író legyen. Hogy a düh helyett, ahogy Balkéz Kettőt, úgy őt is a versengés vezérelje:
a felülmúlni akarás, ami talán attól nehéz dolog, mert Baloghnak önmagát kellett felülmúlnia – jobban mondva a régi, évtizedes várakozásokon kellett túllépnie.
Mondhatnánk, hogy a Nemlétező dolgok afféle önterápia, és ebben nyilván van is igazság, ám a terápia önmagában még nem irodalom. Az azonban már az, ahogyan Balogh fölépíti a hőseit, mozgatja és szerepelteti őket, ahogyan novellafüzért fűz köréjük, és ahogyan
– nagyon fontos! – atmoszférát teremt. Ha el tudnánk tekinteni Balogh Tamás „irodalmi
előéletétől” – nem tudunk, hiszen ő maga nem engedi –, ezek a novellahősök akkor is élnének: a helyszínek valósak, a történetek és a szereplők hitelesek. Pontos, jól megírt és
érthető mondatok, ötletes szerkesztés – mi kell még a jó irodalomhoz? Balogh Tamás
esetében sok-sok önirónia, amellyel szembe mer és szembe tud nézni az első kötete óta
eltelt tizenegy esztendő történéseivel. A Nemlétező dolgok prózáiból kiderül, hogy Balogh
immáron képes megfelelő távolságtartással és öniróniával szemlélni az egyáltalán nem
szokványos pályakezdés és a hozzá kapcsolódó fölfokozott várakozás okozta vélt vagy valós sérelmeket, és ezzel a kötettel túl tud lépni azokon. Mégpedig olyan módon, hogy az
egy kívülálló olvasó számára is tanulságos, érdekfeszítő és – mondjuk így, minden pejoratív értelem nélkül: – szórakoztató lehet.

Benedek Szabolcs

2005. szeptember

95

Bánki Éva: esőváros
A családregényt a német elbeszélőregény forrásvidékéről,
Georg Jörg Wickramnak a XVI. század közepén alkotott
munkáiból szokás eredeztetni. A későbbi századokban
a polgárosult társadalmakban a családok fölemelkedése,
virágzása és elvirágzása számos családregény alapját adja,
Samuel Richardson, Christian Fürchtegott Gellert, Émile
Zola és Thomas Mann említése bőven elegendő ennek alátámasztására. A magyar társadalomban később jött létre
a polgárság, s így a hagyományosnak tartható családregény
sem jutott el ahhoz a szerepkörhöz, amelyet a nyugateurópai betöltött.
Bánki Éva családregénye a hazai viszonyokból táplálkozik. A benne szereplő családoknak nemcsak belső, társadalmilag meghatározott fejlődéstörténetét tartalmazza,
hanem a külső változástörténetet, mondjuk ki: a történelemnek a magyarságra ható (sajnálatos) következményeit.
Magvető Kiadó
Jóllehet már a könyv kinyitásakor a regényben szereplők
Budapest, é. n. [2004]
családfáját kapja az olvasó az előzéklapon eligazításul
304 oldal, 2390 Ft
(amelyre nemritkán rá is szorul), mégis a háttér történelme a legfőbb eligazító: az első világháborútól a szocializmusnak nevezett szovjet
hódoltság végéig. (Megjegyzem, még a családfa segítsége sem igazít el mindig, Bujdosó
Anci 1964. április 14-én halt meg a 106. lap szerint, a családfán viszont kérdőjel van halála
időpontja helyett.) Ez az időszak és a regény – aligha szimbolikusan nem értendő: – az
idősebb Torma Béla cséplőgépének felrobbanásával és a dunaszerdahelyi „tekintélyes
paraszt” (15) halálával kezdődik: „[…] a levegő a hirtelen robbanástól megdermedt, és
tudtam, egy pillanat alatt semmivé lesz minden” (13) – mondja az elbeszélő „Torma Imre,
az író, álnéven Szabó Imre (1907–1989)” (ez a családfáról való idézet). A robbanás okának
hatósági nyomozása eredménytelen: „[…] a motor maradványai alapján a mindentudó
cseh gépészek se értik, mi történt” (24). Hasonlóképpen érthetetlen, hogy mi történik
a világban, a háborúban a cséplőgép robbanással nagyjából egyidőben meghal Torma Miklós, „Néhány év és egy gránát választotta el a diplomától” (28), aki az elbeszélő nagyobbik
bátyja; „Aztán nyár lett, a forró melegben azt se tudtam, hogy Pozsony Bratislav vagy
Wilson Mesto maradt-e […]” (23). S amikor az elbeszélő líceumi egyenruhás diákként rózsás, sáros szoknyájú, mezítlábas cigánylánnyal sétálgat Pozsony közparkjaiban, azt gondolja: „Talán az elveszett Magyarországnál is jobban fájunk a sétáló öreguraknak […]”
(52). Hiába a család – pontosabban ifjú Torma Béla – 105 holdja, amely még gyarapodott
is Galánta mellett az Esterházy-uradalomból a Masaryk-időkben, és a rossz nyarakon
(„’21-ben, ’22-ben” – ez egyébként helyesírási anakronizmusnak tűnik; a 252. lapon is ha-

96

tiszatáj

sonlók vannak) nagyszerű termést adott, a családfő halála, cséplőgéprobbanás és az ország új, háború utáni állapota egyaránt alakítja a (még ifjú) elbeszélőt: „Mindenből hiányzik valami, gondoltam, jó lenne, ha velem együtt elveszne Bratislava” (51). „Minden
mítosz elveszett, gondoltam, elveszett az Úri Magyarország, és elveszett a Paraszti Magyarország, ahol mint ama nevezetes világszellem, önmagától, küzdés által bontakozik ki a parasztság, aki [sic!] a föld után meg fogja hódítani a levegőeget is” (184) – olvashatjuk később is. E vesztésekkel van tehát elindítva a könyv, s e veszteségek következményei ábrázolódnak a későbbiekben.
A családtörténet két szálból szövődik, van egy másik dinasztia is, a Bujdosók, akik egy
komáromi hőstől (I. Bujdosó Károlytól) vannak eredeztetve. Ez egy „szellemező parasztcsalád”, III. Bujdosó Károly lányát, Ancit veszi feleségül ifj. Torma Béla (az elbeszélő öcscse), „az angol szokásoknak megfelelően a vendégeknek csak szendvicseket, frissítőt és
fagylaltot szolgáltak fel”, de a „menyasszonyi ruhája egy vagyonba került” (80). (Az esküvőn „[…] villogott a fényképész vakuja […]” – mintha itt is időtévesztés lenne a szóhasználatban, mint alább a hobby esetében.) Anci más világot hoz: „A szellemezés, az áttetszőség iránti vonzalma miatt taszította őt minden végleges igazság és társadalmi tematika. Az
ő kedvenc könyvei az ún. lélektani regények voltak, a legkedvesebb a Clèves hercegnő német fordítása” (83). „Anci, ahogy a Bujdosók legtöbbje , a szellemvilágban hitt, a Jóistent
olyan kormányzónak képzelve, aki nem a mi országunkban lakik” (96). Halála után az elbeszélő receptek és újságkivágások közt egy ún. titokdobozban verseit találja meg, köztük
van egy ciklus, Esőváros, „Dunaszerdahelyt jelenti-e, Béla [a férje] nem tudta […]” (97).
A versekből is tudni lehet Anci Mályi Géza „hitehagyott pap” (21) iránti szerelméről, aki
vörös világforradalmárféle, autója „[…] semmilyen színű kocsi, a rendszámtábla koszos,
ilyen autókon lehet éjszaka legkisebb feltűnés nélkül embereket és országokat adnivenni”(82). Mályinak némi köze van „a hosszú copfos Csák Böbe”-hez (cselédlány), s őt
Bujdosó Lajos szolgálatára adják, aki olyan betegséget kapott, „aki vele hál, meghal”.
– Íme egy mellékszál abból az életből, amely körülvette a tekintélyes, módos parasztgazdákat; „Egy hónap múlva, mikor hazamentem, tudtam meg, hogy Böbe megszökött tőlünk.
Három év múlva egy fiút szült Bujdosó Lajosnak, Csák Móricot, aztán meghalt a pozsonyi
szegénykórházban.” Ez a fiú („bátyám bérese szinte fogadott fiú volt a családban”) aztán
1950 körül tanulni megy, a Corvin Áruházban osztályvezető („sport, hobby [?], tapéta”),
s mint majd kiderül, egy cigánylány miatt (mondjuk így:) deklasszálódott. Ez a lány is „koszos volt, zajos”, rendőröket hívnak miatta a szomszédok é. í. t. Mintha az elbeszélő saját
cigánylánya (a Manóka) testesülne meg ismét, valamelyest a mindkét Magyarországból
kimaradó és kiszakadó ember mintájaként, akár a törött lábú gólya, amelyik velük éhezik
a szerelem és betegség telében. Ezután a világból kiszakadó életszakasz után Torma Imre
újságíró lesz a „harcos, baloldali lap”-nál, (63) a Prager Pressenél, Prágában, kitalált gyilkosságokról cikkezik és regényt is ír. Egon Erwin Kisch-sel ismerkedik meg (62), aki komolyabb dolgok írására bíztatja. Regényét a magyarországi kritika könnyűnek találja: „Bizonyos szerzők, írták, nem tudják lefejteni magukról a mikszáthos hagyomány tündérszálait” (87). E szálak nélküli, némileg szociológiai adattár az a Felvidék-monográfia,
amely körül szintén bábáskodik. „Olyan ez, mint a telekkönyv […] A Karácsonyok, Tormák, Halászok, Barthák, Bujdosók, Csibák, Istenesek, Szabók sorról sorra, oldalról oldalra, barázdáról barázdára emelték föl a fejüket […]” (89). Végignézi a falvakat, a besze-

2005. szeptember

97

gezett ajtajú házakat, és hitvallás van a könyvben, amely 1940-re készült el: „Mert veletek
élek, mert veletek fogok élni, közben az igent nemmé torzítom […]” (95). S minderre az
ellentét – katonáskodása során mint „népi íróra” (117) kíváncsiak egy tiszti társaságban:
„Általános derültség közben próbáltam megértetni, hogy a Felvidék elveszett”, míg „A társaság a Dráva-parti áttörésről fantáziált […]” (122).
Többnyire a fentiekhez hasonló áttételekben értesül az olvasó az életútról. „A rádió elromlott, és én azt hittem, átaludtam az oroszokat. Talán sokan voltak, és némán vonultak
végig mégis a szigeten” (133). (Egyébként ez a rádió is tárgyi anakronizmusnak vélhető:
„előkerestem a kisrádiómat”, 132). A tragikus idők eseményei egyszerűséggel és visszafogottsággal jelennek meg: „A szobában még emlékeztek az árnyak a félhomályra, a későn
kelő Ancit az ágyában lephették meg az oroszok. Drágám, mondta a feleségének [ti. az elbeszélő bátyja, Béla], ez nem számít, az élet megy tovább” (135). Hasonlóképpen: „Most
már elhitte mindenki, hogy véget értek a kitelepítések, most már kicsomagolták a ládákat,
de nem lehetett kicsomagolni a Bujdosó-házat, a szobákat, amiket [sic!] fűteni se kellett,
mert megmaradt bennük valami földalatti meleg […]” (158). S még egy péda: „Aztán egy
reggel arra ébredtem, hogy az Amerika Hangja bejelenti, Budapesten forradalom van”
(211).
Az elbeszélő (Torma Imre/Szabó Imre valaha birtokos, huszonöt holddal, amely földet
fivére, Béla művelte hajdan) sorsával párhuzamosan a fivér sorsa is alakul, Béla Somogyba kerül, Mikén él, itt látogatja meg egyszer bátyját: „[…] hogyhogy sok dolgod van,
hát hova sietsz, tőled talán nem vették el a földeket? Hát igen, mondta, elvették. De örökösen mért búsulnék? Most téeszelnök vagyok. Ezerháromszáz holdam van” (206). S valóban, a szocializmusnak nevezett időszakra ez jellemző volt, a számos okból kisiklatott
sorsú emberek, ahol lehetett, tették a dolgukat, mégha ez a rendszer kiszolgálást jelentette
a rendszer elvtársai szemében, akik egyszer például káromkodva megjelennek a tátralomnici szálloda előtt, „azt hitték, itt őket senki se érti” (192). Persze bizonyos határokat nem
lehet áthágni, 1962-ben nyugdíjazzák a Somogy megyei elvtársak Bélát, aki az ötéves
tervbe nem illő módon a Belső-Somogyba akart munkalehetőséget teremteni. Béla végül
is Nagykanizsán köt ki, „[…] egy OTP-lakást veszek velük együtt, mert fiatalok közt szeretnék élni” (221). Nagykanizsa erősebb tárgyi vonásokkal, adalékokkal van megrajzolva,
szerepeltetve, mint más helyek. „Haldokló, de művelt város ez, gondoltam, Trianon elvágta a déli piacoktól […]” (242), „[…] az utolsó kisváros[…] Európában, ahol a kamarazene volt a »jobb emberek« legfőbb szórakozása, ahol az utcán, ha találkoztál valakivel,
behívott a házába Mozartot hallgatni” (284). Megjelennek a város régi kereskedőházai,
a vasútpart, az úttörőház, az Egyesül Izzó, a filharmonikus zenekar és karmestere és mások,
akik Bélával valamiképp kapcsolatba kerülnek, így egy szerelemre éhes tanárnő is, meg
a rokonság. A Kanizsát ismerő olvasó jól eligazodik mindenben, s talán várost nem ismerő
számára is felidéz több mindent a szocializmus korszakának egy, a valamikori kisvárosi-polgári jelleget elzártsága következtében valamelyest megtartó világából, amely
némileg egy korszak átmentését is jelentheti (jelenthette volna) a későbbi (mai?) Magyarországnak. Mindezzel a tárgyi-személyi-földrajzi hitelességgel a könyvnek szociológiai
jellege és hitele van.
Van azonban a családtörténet mellett egy másik szál is a regényben, amely némileg
mintha az irodalmiságot lenne hivatva erősíteni. Ez már eléggé korán jelentkezik, neveze-

98

tiszatáj

tesen az elbeszélőnek még diákkori írása, amelyért „Egyest kaptam Zalán tanár úrtól […],
mert dolgozatomban parodizáltam a többiek munkáját, és Verne Gyula-szerű kotyvalékomban a magyar történelemből űztem gúnyt (48). (Mintha akkortájt a legrosszabb iskolai jegy a négyes lett volna…) A Petőfi Oroszországban című fejezet kezdete: „Míg Petőfi az
iskolában, a többiek dolgozatában a vérével írta a földre, hogy szabadság, előtte magyar
nótát énekelt, pipázott, utolsó üzenetét írta Szibériában, aztán a cár eljött hozzá, és megfojtatta, mert szíve legyőzi az elnyomatást, de Petőfi a vörösbort ráöntötte a cár szakállára,
börtönőrök settenkedtek körülötte, de Petőfi csak fújta, fújta, míg eljött az utolsó pillanat,
és megjelent a Trianon utáni Felvidéken. Zsávolya Pista, Szmodics Tibi, Kenessey Gyuszi,
Veress Jancsi így egy másik halált ajándékoztak Petőfinek, egy méltóbb és dicsőbb véget
Szibériában vagy a Felvidéken, potyogtak a könnyei Zalán tanár úrnak, ez szép, mondta”
(40). – Egyébként Petőfi életművének saját korunkra vonatkoztatott felhasználása (némileg posztmodern divatként) már a lírában korábban jelentkezett: Makkai Ádám ciklust
írt Petőfi Sándor halála után írott költeményei címmel (Jupiter szeme. Összegyűjtött és
válogatott versek, 1952–1990. Héttorony Kiadó, Budapest, 1991. – Ismertetését l. Büky
László: Életünk XXX [1992.], 1062–7). – S majd a legkülönfélébb motívumok jelennek
meg a szürreális-posztmodern kavalkádban – egy atya is szerepel, aki Hell Miksánál tanult geológiát, később feltűnik Őry Ferenc atya kapcsán Hell mellett „Sajnovics János, az
ifjú, lelkes tudós, a nemzetközi tudományos expedíció tagja, a sarkkörön túl, a Vénusz átvonulását figyelve egy jégkunyhóban magyarhoz hasonló szavakra lett figyelmes” (171);
„[…] micsoda tudományos eredmények vannak, sóhajtozott [az atya], egyetlen bombával
kiirtanak egy hatalmas várost” (uo.) „Mire lenne képes a modern tudomány és a spiritizmus, sóhajtozott […]” (uo.) –, amely a regény utolsó része (Petőfi Amerikában). Itt az atya
a Hell Miksa Űrcentrum vezetője lenne, közben a „[…] sziúk haditanácsot tartottak […]
Lehetőségeket akarunk, polgári felemelkedést és Úniót Erdéllyel, kiabáltak. Máris küldök
Kolozsvárra egy táviratot, hogy kikiáltjuk a sok-sok hegy szövetségét, a Transsylvania-Colorado Köztársaságot, rikoltott boldogan az emlékezetét visszanyert mérnökhallgató. Ne siessük el, figyelmeztette [Petőfi] Sándor, okulnunk kell az első forradalom hibáiból, tartsanak csak népszavazást az erdélyiek először” (298). S a sziú forradalom megírja a maga követeléspontjait: „nemzeti önrendelkezés, esélyegyenlőség, űrkutató központ,
nemzeti csillagvizsgáló, indián lovassport-számok az olimpiákon, […] Hölderlin-összes
minden nyelven és minden kis népnek szabadságot” (299). „És Magyarország, kérdezte
rémülten Sándor, te kihagyod az indián tizenkét pontból a magyarokat! Én közbeszóltam,
írjunk csak annyit a tizenkettedik pontnak, hogy Magyarország. Majd százötven év telt el,
az otthoni fiatalok pedig jobban tudják nálunk, hgy mit szeretnének” (299–300). Az orosz
és az amerikai környezetre mintázott petőfies(ch?)kedés és annak a regényben való elosztása a XX. századi magyar világra ható tényezők áttételes bemutatása is, amely hatásokból az utóbbi kimenetele még bizonytalan: „[…] csak Amerikában lehet kezdeni valamit, talán a szellemek is Amerikából jönnek hozzánk, hiszen Anci elmesélte, hogy mindegyik ért angolul” (275) – így kapcsolódik össze a két család gép-technika-föld, illetőleg
misztika iránti vonzódása.
A múltat a regény lefutási idejével, illetőleg a jelennel keverő és Petőfivel mint szimbólummal vegyítő fejezetek végül is azt az érzetet keltik, hogy a két család sorsa és a magyar nemzet sorsa csak a földhöz és szelleméhez (l. a Bujdósok szellemekhez vonzódását)

2005. szeptember

99

kötve, tapadva juthat előre. Amikor Torma Bélát lányunokája meglátogatja, arról beszél
neki: „[…] műveletlenek vagyunk, én gépész, de egész életemben a földeken dolgoztam
[…]” (271), ugyanakkor számítógép-szereléssel foglalkozik, s utópikus hite: „Ha a számítógépek önmaguktól összekapcsolódhatnak, magyarázta lelkesen Béla, akkor nincs többé
elnyomás, és nincs többé hatalom, nincsenek többé határok, én nyomkodhatom a számítógépemet a túlvilágon, és onnan üzenhetek neked. Ha a fiamnak lett volna bátorsága
a tervet végigvinni, a csomagkapcsolásos telefonok legyőzhették volna a halált” (276)
(ugyanis fia egyik megtestesítője a család gépszeretetének, ez a telefon valami különleges
találmány…).
Persze a halált nem lehet legyőzni, marad a kérdés, hogy mi dolgunk a világon. „[…]
sajnáltam a földben a magokat, amelyeknek a héja a nedvességtől kireped a mélyben. Úgy
látszik ez a törvény a természetben, senki sem emlékezhet, hogy mi volt vagy ki volt régebben” (130) – mondja a főhős még a háború végefelé, amikor már nem mer visszamenni a laktanyába, hanem az üresen álló Diós-majorban húzza meg magát, és heverve
egy vizes pokrócon lázas izzadságban jut az előbbi gondolatra. A magokból kisarjadó növények tudtunkkal nem emlékeznek magságuk múltjára. Az ember azonban nem ilyen,
emlékezik, amiként Bánki Éva könyve egésze is ezt teszi, s voltaképpen tudatosítani
akarja, hogy mi volt, ki volt régebben, s olvasói is erre késztetettnek.
A könyv két részre van osztva, tizenhárom és tizennégy fejezettel, amelyek némely
esetben ugyanaz a címe, ám számjellel különböznek (pédául: Gloria mundi I., Gloria
mundi II.), mindez eleve a szerkesztettséget mutatja, amire szükség is van a rendkívül
sokfelé csapongó, az élőbeszédszerű beszámoló, elmondás stílusa miatt. A családban való
kiigazodást a (már említett) családfarajz segíti, ezek ellenére és miatt is az állandó asszociációk folytán születő kisebb-nagyobb kitérések (digressziók) – amelyek ugyan a hétköznapi ember beszédmódját jellemzik – meg-megnehezítik a regényvilágba való helyezkedést. Mintha jobban olvastatná magát a szöveg, mint amennyire megérdemlik ezek a részek. Talán éppen az írói szándék által bizonyára jelentősebbnek szánt nagyobb efféle szakaszok a szó nem retorikai–stilisztikai értelmében is kitérések, s nemhogy elvarrnának
szálakat, inkább újabbakat hoznak létre, mint például a Cipivel is kapcsolatos fejezet,
a „Vitézek, mi lehet ez széles föld felett…” II. (141–55). A szálak egybe fonására persze számos helyen sikeres s néhány esetben nem. Talán a Manóka-szerelem története mutatja ezt
leginkább, amelynek indulása és vége csak-csak érthető pszichikai indíttatású, azonban
nincs különösebb hozadéka – mintha e tekintetben a többi szerelmek is hasonlítanának
ehhez –, a tragédia, tudniillik a beteg cigánylány halála (és a hirtelen megszűnő kapcsolat)
semmilyen erkölcsi következményt nem szül; „Nem tudtam Manóka arcára emlékezni,
a mai cigánylányra se, csak a fatimai kislányt láttam, mosolygó angyal, mondta róla a plébános Nagymegyeren. Vajon vérzett-e akkor is Manóka, amikor meghalt? […] A cipő
égette a lábomat, legszívesebben az összes nő emlékére virágot vettem volna, vagy legalább lenne fiam, aki helyettem rohan a virágboltba […]” (264).
Mű nyelvezete a már szóba jött köznyelvi élőbeszédnek mondhatni irodalmi nyelvi
megvalósítása stiláris keresettség nélkül. A már ugyancsak említett néhány anakronizmus
a kiadó szerkesztő rostáján is fennakadhatott volna. A mai magyar nyelvhasználat stigmáiból mutatóba is alig találni, legföljebb az utóbbi két évtizedben összekeveredett használatú aki és ami vonatkozónévmásokra lehet példákat találni („parasztság, aki” 184; „az

100

tiszatáj

ágyat, ami hozzánőtt a földhöz” 158), és van egy – talán Illyés Gyulától eredeztethető –
mostanság rendkívül divatos vonzathasználat („én kétféle családban gondolkodom, kétféle időben” 83), akad – a hajdan Márai Sándor által terjesztett – egyfajtá-ból is („Talán
ez is egyfajta visszaemlékezés, sógornőm be nem fejezett Angolkönyve” 98).
Bánki Éva könyve (megismételhető:) olvastatja magát, s ez olyan erény, amely a szerzőt dicséri és kötelezi az itteni eredmények és tanulságok továbbvitelére. A XX. századi
magyar élet emberek, családok, falvak, városok történetében mutatkozik meg és reális
módon (vagy realistán?), sajnálatos azonban, hogy – mintha a könyvcím is erre utalna –
inkább esős, ködös idők és hangulatok szövik át az évszázadot; sőt: a múlt is és a jövő is
efféle volt és lesz (a petőfis víziók szerint). A kétféle érdeklődésű család és összekapcsolódó ágai valójában nem mutatnak megoldást, az egyéni élet sem emelkedik meg például
a szerelmek által, a történelem sem látszik kedvezőbb csillagállásra fordítani a napi élet
menetét, tehát marad a változásban való hit, amint mondja az elbeszélő: „leírtam, hogy
imádkozom […] a rokonokért, akikről huszonöt éve nem tudok semmit, a szellemekért,
a csomagkapcsolású telefonokért, Piroskáért, Piroska gyerekeiért, minden Piroska gyerekeiért, […] aztán a fiatalokért, Magyarországért, Csallóközért […]” (291). S föl is sejlik már
a változás: […] legtöbben nem is hiszik el, hogy egész életük munkája megér egy kétszobás
lakótelepi lakást vagy Trabantot. Azt hiszik, ajándékba kapták a szocializmustól vagy Kádár Jánostól” (279); […] sokan nem fognak a változásoknak örülni, és annak se, hogy Kádárék helyett a régebbi urak hajolnak le, vagy ha a farmerosok fitymálnak minket” (uo.).
Mindenesetre Bánki Éva könyvéhez kellett a változás, a magyarság sorsának úgyszintén,
hogy ne esővárosban kelljen élnie a felnövekvő nemzedékeknek.

Büky László

Várhatóan az ősz folyamán jelenik meg a Tiszatáj Könyvekben Baka István életműsorozatának második kötete,
mely a prózai és drámai műveket tartalmazza. A szöveget
gondozta és az utószót írta Bombitz Attila.

Októberi számunk tartalmából
BOGDÁN LÁSZLÓ, GERGELY ÁGNES, TORNAI JÓZSEF versei
VLADIMÍR HOLAN versei Tőzsér Árpád fordításában
FERDINANDY GYÖRGY, PÁLYI ANDRÁS novellája
Németh László-tanulmányok
(Bertha Zoltán, Imre László, Szirák Péter írása)
Hollósi Zsolt beszélgetése Pál József irodalomtörténésszel

Ára: 350 Ft
Előfizetőknek: 300 Ft

W

M

energiaja

é
Paksi Atomerőmű Rt.

mmmumK-muv

9" 7 70 1 3 3 1 1 6 0 0 8

0 0 509

