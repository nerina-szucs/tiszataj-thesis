A TISZATÁJ DIÁKMELLÉKLETE
1999. SZEPTEMBER

62. SZÁM

VADAI ISTVÁN

Bóbita
Weöres Sándor: A tündér
Bóbita Bóbita táncol,
körben az angyalok ülnek,
béka-hadak fuvoláznak,
sáska-hadak hegedülnek.
Bóbita Bóbita játszik,
szárnyat igéz a malacra,
ráül, igér neki csókot,
röpteti és kikacagja.
Bóbita Bóbita épít,
hajnali köd-fal a vára,
termeiben sok a vendég,
törpe-király fia-lánya.
Bóbita Bóbita álmos,
elpihen őszi levélen,
két csiga őrzi az álmát,
szunnyad az ág sürüjében.
Mindannyian kívülről tudjuk, olyan közeli ismerős
ez a vers. Weöres Sándor sok más kedves költeményével együtt már az óvodában megtanultuk. Szinte korosztálytól függetlenül ott zsong a fülünkben a dallama,
ahogyan kívülről fújnánk azt is, hogy „Harap utca
három alatt megnyílott a Kutyatár…” vagy „Csiribiri,
csiribiri zabszalma”. Ezek a szövegek és dallamok oly
mértékben ismertek, hogy e tekintetben csak a népdalok vetekedhetnek velük. A közköltészet szintjére
jutottak. Weöres gyerek-versein kívül is tudunk ha-

WEÖRES SÁNDOR
(1913–1989)

Weöres Sándor már igen
korán komoly késztetést
kapott arra, hogy
a versritmus és
a valódi zene között
kapcsolatot teremtsen.
Csodagyerekként indult,
már 16 éves korában versei
jelentek meg, s az egyikből,
az Öregek című
költeményből Kodály
Zoltán kórusművet írt.

sonló példákat mondani, hiszen ki ne ismerné A török és a tehenek című verset, legfeljebb azt nem tudja mindenki, hogy Móricz Zsigmond a szerzője. Közismert a „Kicsi
vagyok én, majd megnövök én…” kezdetű dalocska, vagy a „Háp-háp-háp, jönnek a kacsák…”, viszont teljesen feledésbe merült, hogy ezeket Szabó Lőrinc írta. Weöres darabjait úgy jegyeztük meg, hogy a költő nevét is társítjuk a szövegekhez. Ennek nyilván az az oka, hogy a költő által összeállított gyermekeknek szóló versgyűjteményekből ismerjük őket. Weöres már igen korán, 1946-ban kötetbe rendezte gyermekverseit
Gyümölcskosár címmel, s ezt később újabb gyűjtemények követték, 1955-ben a Bóbita,
1958-ban a Tarka forgó, 1965-ben a Gyermekjátékok, 1969-ben a Zimzizim, 1973-ban
a Ha a világ rigó lenne. A legnépszerűbb kötet éppen a Bóbita, a mai napig 13 kiadása
jelent meg. Az a tény, hogy A tündér a legismertebb Weöres-kötet címadó verse, különleges helyzetet teremt. Nem beszélhetünk úgy a versről, hogy közben ne kellene
szembenéznünk a gyermekvers-kötetek többi darabjával. Általában a gyermek-versek
problémájával, a róluk kialakult képpel kerülünk szembe. Kezdjük tehát elemzésünket
azzal a kérdéssel, hogy gyermekvers-e A tündér. Még élesebben is fogalmazhatunk.
Vajon írt-e Weöres Sándor gyermekverseket?
Természetesen írt, hiszen az imént felsorolt kötetek ékesen bizonyítják, hogy maga
a költő rendezte darabjait gyermekeknek szánt gyűjteményekbe. Ám az is köztudott,
hogy a kötetek darabjai közül sok nem gyermekversnek íródott. A költő „felnőttverset” írt, majd úgy döntött, hogy a tökéletes ritmikájú, kedves, bájos tartalmú darab
nyugodtan bekerülhet egy óvodásoknak szánt, képekkel illusztrált kötetbe is. Lássunk
erre egy önmagáért beszélő példát.

Csiribiri
Csiribiri csiribiri
Zabszalma –
Négy csillag közt
Alszom ma.
Csiribiri csiribiri
Bojtorján –
Lélek lép a
Lajtorján.
Csiribiri csiribiri
Szellő-lány –
Szikrát lobbant,
Lángot hány.
Csiribiri csiribiri
Fült katlan –
Szárnyatlan szállj,
Sült kappan!
Csiribiri csiribiri
Lágy paplan –
Ágyad forró,
Lázad van.
Csiribiri csiribiri
Zabszalma –

2

Engem hívj ma
álmodba.
A vers A tündérhez hasonlóan nagyon ismert, ugyanúgy reprezentáns darabja
a gyermekverseknek. A fenti szövegben a Bóbita szövegét követtük. Ez nem csak központozásában, és a sorok nagybetűs kezdésében tér el a költő 1934-ben megjelent legelső verseskötetének, a Hideg van című „felnőtt-kötet”-nek a szövegétől, hanem három
igen jelentős mozzanatban. Először is a címe Varázsének. A Csiribiri a versben található alszom, paplan, ágy szavakra figyelve altató is lehetne, de a költő a címmel határozottan máshová, a bűbájoskodásra, a mágiára irányítja a címmel a figyelmet. A csirbiri
szintén varázsige, ám ikerített, játékos alakja talán kissé elfedi ezt a jellegét. Mondókák, kiszámolók töltelékszavának is érezhetjük, pedig a versben fontos funkciója van.
Az ének varázslat. A második eltérés rávilágít arra, hogy miféle varázslatról is van szó.
Az eredeti változatban a vers így fejeződik be:
Csiribiri csiribiri
zabszalma –
még mellettem
alszol ma.
Bizony szerelmi varázslás folyik a szövegben. A szereplő nem az anya, és a lázas
betegen fekvő kisgyerek, hanem a szerelmi praktikát űző lány, és a férfi. A vers képei
(szikra, láng, láz, fűlt katlan, ágy) így átértelmeződnek, szerelmi hevületről beszélnek.
A két szituáció persze a legmélyén rokon. Férfi és nő viszonya rávetíthető az anyagyermek kapcsolatra. Az oedipus-komplexus éppen ezen alapszik. A kisfiú ugyanúgy
sajátjának tekinti az édesanyját, ugyanúgy jogot formál rá, mint az apa. Emiatt természetesen a kisfiú féltékeny is az apjára. Szophoklész Oidipusz király című drámája
olyan alapvető, az emberi lélek természetében mélyen benne rejlő konfliktust ábrázol,
amit megérteni csak a 20. század pszichológiája tudott. A két szituáció csak abban
különbözik egymástól, hogy az anya-gyermek kapcsolatban nincsen erotika, szexualitás. Ha tehát a költő kiiktatja a vers végéről a túlontúl egyértelmű befejezést, akkor
a vers megszelídül, átértelmeződik. Látható tehát, hogy Weöres eredetileg nem gyermekeknek szánta a költeményt, nem is gyermekvers-kötetben jelent meg, de később, kis
igazítással oda is beválogatta, a Gyümölcskosár-ban már a módosított szöveg jelent meg.
A szöveg játékossága, ritmikája méltán emeli ezt a verset is a legjobb gyermekversek
közé.
A harmadik eltérés az eredeti és a módosított szöveg között talán a leglényegesebb.
Az eredeti szöveg ugyanis nem önálló vers, hanem egy négy költeményből álló versciklus része. A ciklus a Bartók suite címet viseli. A négy tételes szvit első tétele a Varázsének. A második tétel kevésbé ismert, a Lidérc címet viseli, idézzük első strófáját:
Nefelejts-réten,
fűzfa-berekben,
hajlik a lila láng,
ide-oda lebben.

3

Ez is gyors tétel, a rövid szótagok pergő ritmust teremtenek. A harmadik tétel
komótosan lassú. Az egyetlen olyan költemény a magyar irodalomban, amelyikben
egyáltalán nincsen rövid szótag! A felező hatosokból álló szöveg időmértékes vers, de
a molosszus (– – –) nevű időmértékes lábat más versben nemigen találhatjuk meg.
A tétel címe: Szán megy el az ablakod alatt. Közismert vers, szintén megtalálható a már
emlegetett gyermekvers-gyűjteményekben:
Éj-mélyből fölzengő
– csing-ling-ling – száncsengő.
Száncsengő – csing-ling-ling –
tél csendjén halkan ring.
(Apró megjegyzés: a negyedik sorban itt is módosít a költő, a csendjén szót öblén-re
változtatja.) A negyedik tétel az Estétől reggelig címet viseli, s a megelőző háromtól
eltérően ez semmiféleképpen nem gyermekvers. Ritmusa is disszonáns, mondhatni
Bartókos, tartalma is elüt a többitől. Leginkább a csujogatásra, tánc közben elrikkantott rigmusra hasonlít, a zabolázatlan szöveg mögött azonban filozófiai tartalom húzódik. Csak a vers legelejét és legvégét idézzük:
Élet-élet van csak egy:
milyen suta egyszeregy.
Este-este ja! – ja! – ja ja ja!
Kőszeg felé
véres az ég ajaka.
…
Percből percbe merülünk,
merül minden mivelünk.
Összefoglalva tehát azt mondhatjuk, hogy a Bartók suite nem gyermekeknek készült. Négy zenei tétele négy ritmust valósít meg, s ezek között van olyan is, ami kis
igazítással gyermekverssé tehető. Eredetileg a költő azonban nem ezzel a céllal írta,
hanem a ritmusa, a vers által megvalósított zene miatt.
Weöres Sándor már igen korán komoly késztetést kapott arra, hogy a versritmus és
a valódi zene között kapcsolatot teremtsen. Csodagyerekként indult, már 16 éves korában versei jelentek meg, s az egyikből, az Öregek című költeményből Kodály Zoltán
kórusművet írt. Később aztán Kodály biztatta Weörest, hogy készítsen neki verseket
előre megadott dallamra. Kodály fontosnak érezte, hogy a kisgyermekek zenei érzéke
mellett a nyelvi ritmusérzéküket is fejlessze, nevelje, s azt becsülte a költőben, hogy
tud a gyermekek nyelvén selypítés nélkül. Weöres pedig komolyan vette a felkérést,
dalszövegeket, ritmuskísérleteket, ütemgyakorlatokat készített. Ezek legnagyobb része
a Rongyszőnyeg, illetve a Magyar etüdök című ciklusokban kapott helyet. Számunkra
azonban most nem ezek a rövid darabok az érdekesek elsősorban, hanem az a tény,
hogy a költő tudatosan fordult a zene, a verszene, a nyelvi ritmika felé.

4

Ha végigpillantunk egy Weöres-kötet tartalomjegyzékén, elsőre feltűnik, hogy a
verscímek között feltűnően sok a zenei műfaj. Szimfónia, fughetta, szvit, song, ének
sorakozik egymás után. A címeknek megfelelően a versek is szorosan kötődnek ezekhez a zenei formákhoz. Messzire vezetne az egész életmű összefoglaló vizsgálata, de
sommásan fogalmazva leszögezhetjük, hogy Weöres költészetének egyik alapvető
mozzanata a zenei sík, ezen a nyelven fejezi ki magát, s a zenei, ritmikai jelentés igen
gyakran a szöveg nyelvi jelentése fölé rendelődik. Gyakori az olyan Weöres-költemény, ahol a szavak szótári jelentése mellékes, annál fontosabb a vers melódiája, formája. A Magyar etüdök darabjai egészen egyszerűen szólva nem fogalmi nyelven beszélnek, hanem úgy, mint egy zenei mű. Weöres azt mutatja meg ezekben a darabokban, hogy a világon létező dolgok mögött van valami egységes rend, van valami közös.
Ez a filozófiai gondolat hosszúverseiben is megjelenik, de ezek vizsgálata helyett kanyarodjunk vissza A tündér elemzéséhez.
Arról beszéltünk, hogy a vers ritmusa alapvetően fontos. A tündér időmérékes vers,
minden sora azonos ritmikai képletre épül, két daktilust egy spondeus követ:
–∪∪|–∪∪|––
A kettős rövid szótagok fülbemászó versdallamot eredményeznek, a szöveget
könnyű megzenésíteni, s ilyenkor a zenei ritmus pontosan követi az időmértékes ritmust. Ez a ritmusképlet az, ami mindannyiunk fülében ott zsong, ha Weöres költeményét felidézzük. A zenei hatású időmértékes ritmus azonban sokarcú. Nem kell
hozzá sok ravaszság, hogy észrevegyük, két ilyen sort egymáshoz illesztve hibátlan
hexametert kapunk:
–∪∪|–∪∪|––|–∪∪|–∪∪|––
Ha úgy tetszik, tekinthetjük A tündért hexameterekben írott versnek. Ez azonban
nem pontos így, hiszen a hexameterhez az a szabadság is hozzátartozik, hogy az első
négy versláb szabadon lehet két- vagy háromszótagos. Ez a szöveg szigorúbb rendhez
igazodik, felvillantja a hexameter jellemzőit is, annál azonban kötöttebb. Nyolc szótagos sorai erős metszetet hoznának létre a hexameter közepén. Magyar fül inkább arra
hajlik, hogy a daktilikus időmérték mellett hangsúlyos lüktetést is érzékeljen.
Minden strófa azonos módon kezdődik: Bóbita Bóbita – –. Ez következetesen egy
háromütemű nyolcas (3|3|2) ritmusát teremti meg a versszakok elején. Az első strófa
3. és 4. sora mutatja a másik ritmizálási lehetőséget:
Béka-hadak | fuvoláznak,
Sáska-hadak | hegedülnek.

(4|4)
(4|4)

Ez a két ütemváltozat alakítja a költemény hangsúlyos ritmusát. Nem szigorú szabály szerint váltakoznak, tehát nem beszélhetünk szimultán versről, de az ütemek
jelenléte mindenképpen modulálja az időmértékes ritmus szigorúságát.
Nézzük meg most azt, hogy miféle tartalom épül fel erre a formára! Minden strófa
azonos módon kezdődik. Bóbita Bóbita. A megismételt név ritmikai szerepéről már
ejtettünk szót, most azt kérdezzük, hogy ki ez a Bóbita? Egy óvodás azt válaszolná rá
(és tartok tőle, hogy a felnőttek is így válaszolnának), hogy Bóbita pitypang-tündér. Ez

5

a válasz azért ilyen egyértelmű, mert a Bóbita című kötet címlapján valóban pitypangtündérként van lerajzolva egy bájos mesefigura. A kötetet 1955-ös megjelenése óta
Hincz Gyula illusztrációival együtt vesszük kézbe, s ezek a rajzok ugyanolyan szorosan hozzátartoznak a kötet verseihez, mint A. A. Milne Micimackójához E. Shepard
rajzai. Szinte el sem tudjuk őket egymás nélkül képzelni. Weöres többi gyermekverskötetét is Hincz Gyula illusztrálta, s ez nyilván a költő beleegyezésével történt, ennek
ellenére azt kell gondolnunk, hogy a címlap rajza a grafikus elképzelését mutatja, nem
pedig Weöres Sándorét.
Egy másik elterjedt vélekedés szerint Bóbita gyermek, kicsi lány. Az ő játszadozása,
mesékhez szokott fantáziája tölti ki a verset. Előbb angyali tisztaságú táncot lejt a réten, majd kacagva játszik. A törpék báljába képzeli magát, végül elfárad, s álmában
olyan pici lesz, hogy egy őszi falevélen is elfér. A rokonszenves magyarázat elfogadható, sőt általában használható megoldás Weöres gyermekverseihez. A kisgyermek
fantáziája, mesékhez szokott képzelete a csodás elemeket is hétköznapi természetességgel fogadja el. A költő szándékosan tér vissza ehhez a romlatlan, ártatlan látásmódhoz, s ezen a nyelven megszólalva a világ egységes alapszövetéről valló költeményei is
hitelesebbé válnak. A vers efféle magyarázatával csupán az a gondunk, hogy megmarad
a felszínen. Nem tárja föl a szöveg mögötti jelentést, csak elhárítja magától az értelmezés feladatát. Ha gyermekvers, akkor felesleges is értelmet keresni benne – ezt állítja.
Próbálkozzunk tehát másképpen is!
A bóbita szó ‘búb’-ot, ‘tollforgó’-t jelent. Például madárnak lehet bóbitája, ilyen
tollforgó díszíti, mondjuk a páva fejét. Hincz Gyula a pitypang elfújható pihéit rendeli
a szóhoz, s képzettársítása két ponton is találó. Egyfelől a vers békás, sáskás, csigás
környezetébe jól illeszkedik az apró növény, másfelől a ködfal szó nyújt jó asszociációt
az elfújható pitypang-bóbitához. Weöres azonban nyilván nem a költemény képei
felől indulva választotta ezt a szót. A tündér neve valódi név. Weöres egyik kis rokonát
hívták így, s a babusgató elnevezés (lásd még Buba éneke) a kedvessége mellett a ritmusa miatt válhatott versszervező tényezővé. A név valódi tartalma azonban mellékes
is. Ha leválasztjuk a versről az illusztráció nyújtotta magyarázatot, akkor Bóbita testetlenné válik. Arra keressük a választ, hogy Weöres miféle tündért képzelt el magának,
ki a vers címében is megnevezett mesebeli lény? Milyen mesebeli, mitológiai környezetben kell elhelyeznünk a törpe-király fiát és lányát?
Furcsának tűnhet, hogy a vers képei mögött mélyebb összefüggést, megrajzolható
hátteret keresek, de miután a szöveget nem csupán játékos ritmusgyakorlatnak, nem
„csupán” gyermekversnek gondoljuk, komolyan kell vennünk, hogy a költő (tudatosan vagy tudat alatt) okkal fogalmaz úgy, ahogyan teszi. Látszólag ide nem tartozó
kitérővel tudom megindokolni a kíváncsiságomat. Egy terjedelmesebb Weöres-vers
vizsgálata meggyőzhet bennünket arról, hogy érdemes megkísérelni a szöveg mögé
pillantást. A Tizenkettedik szimfónia zenei kísérlet. Andalító, monoton ritmusú sorai
néhány motívumot ismételgetnek, ezek variációiból alakul ki a zenemű. Az alaptéma
az alma. A költemény így kezdődik:
alma ágon
alma ring az ágon
piros alma ring az ágon
alma ring a
lombos ágon

6

gömbölyü alma
ring a ring a
gömbölyü piros alma ring a lombos ágon
…
Megjelenik még a versben zöld lomb, fekete hangya, sárga dongó, az alaptéma hangalakja pedig előhívja az elme, álma, elmerül szavakat. A képek, színek és hasonló hangzású szavak zsongító szövevénye a vers, több síkon megvalósított ismétlődés szervezi
a szöveget valóságos szimfóniává. Az egyes szólamok egymásbaszövődnek, felelnek
egymásra. A bonyolult struktúra feltárása izgalmas feladat lenne, de most csupán
a nagyívű költemény befejezése miatt hoztuk szóba. Azt várhatnánk, hogy a szimfónia
valamilyen zenei jellegű zárlattal fejeződik be, ehelyett azonban váratlan dolog történik. Öt olyan sor található a szöveg végén, aminek semmi köze a költeményhez:
sátor
a répa
téved
opera
flótás
Ezek a szavak a vers összes többi szavától eltérően csak itt, egyetlen egyszer fordulnak elő. Az egész művet az ismétlés szervezi, minden motívum sokszorozva van
jelen, ezek a szavak azonban olyan váratlanul, társtalanul, disszonánsan zörrennek
a végén, mintha a szimfónia edénycsörömpöléssel végződne. Talán az opera és flótás
szavaknak van köze a zenéhez, de mit keres itt a répa? Miben közösek ezek a szavak?
Nem húzom az időt találgatással, íme a megoldás:
S A TOR
AR E P O
T ENE T
O P E R A
ROT A S
Ez egy ókeresztény mágikus betűnégyzet. A latin szavak közül nem mindegyik
értelmes, viszont a négyzetnek megvan az a csodálatos tulajdonsága, hogy minden sor
és oszlop olvasható oda- és visszafelé is. Akár balról, akár jobbról, akár felülről, akár
alulról kezdem el az olvasást, mindig ugyanaz az öt szó található benne. Ezt a betűnégyzetet amulettként használták, házak falába karcolták (így maradt fenn), nyakba
akasztott papírlapon hordták. Arany János maga is készített hasonló játékot, természetesen magyar nyelven, ezzel mutatva meg, hogy magyarul mindent meg lehet csinálni:
T AKA
A DOM
KONO
AMOD
R AKA

7

R
A
K
A
T

Ezek után már könnyű a válasz arra, hogy mit keres a Tizenkettedik szimfónia végén az öt értelmetlennek tűnő sor. A mágikus latin betűnégyzet sorainak magyarrá
torzított alakjai. Az opera maradhat eredetiben, úgy is értelmes, az arepo-ból pedig
a répa lesz. A több irányból is olvasható szöveg önmagában ismétlődik, ez a jellege
megfelel a szimfónia ismétlődésen alapuló szerkezetének. Fontosabb ennél azonban
a betűnégyzet kultúrtörténeti szerepe. Az ókeresztény korban azért válhatott amuletté
ez a nyelvi játék, mert a PATER NOSTER szavak betűit rejtette magában (lóugrásszerűen még össze is olvashatók). A TENET szó keresztje képszerűen is megjeleníti
a legfontosabb motívumot, Jézus keresztjét. Ha ez így van, akkor a kereszténységre utal
Weöres a mű végén. Vagyis az alma szó jelentése kiegészül egy egészen eddig a jelentéskörbe be nem vont mozzanattal, hogy ez az alma a bűnbeesés gyümölcse is. A szimfónia nem egyszerűen zene, hanem a főtémájául választott motívumról szóló mű.
A Tizenkettedik szimfónia ebben a pillanatban filozófiai költeménnyé válik.
Kanyarodjunk vissza A tündérhez! Azért jogos a kérdésünk, hogy milyen tündérről, milyen tájról, milyen cselekedetekről esik szó a versben, mert komolyan vehetjük,
hogy (tudatosan vagy tudat alatt) minden mindennel összefügg. Nem „csak” zenei
módon, nem „csupán” a világ alapszövete azonos, hanem jelen van a szöveg mögött
a költő, akinek a képzelete berendezi a vers világát. Márpedig a költő képzelete nem
szabályozatlan, olyan világokat képzel el, aminek köze van hagyományhoz, kultúrához, műveltséghez.
Vegyük sorra, mit tudunk! Bóbita a versszakokban táncol, játszik és épít. Általános
cselekvések. A tánc a művészethez köthető, harmóniát, szépséget fejez ki. A játék,
a kacagás a gyermekkorhoz kapcsolódik. Az építés már komolyabb, a felnövekvést,
komolyabb célok elérését juttathatja eszünkbe. Végül Bóbita elálmosodik és elszunynyad. Habár nem rajzolódott ki cselekvéssor az igékből, nem tudunk felfűzni a versszakok rendjére történetet, a negyedik versszaknál mégis érezhető, hogy lezárul a mű,
véget ér a gondolatsor. Az elalvás a versben a nap végét jelenti, Bóbita elfáradt a táncban, játékban, építésben. A vers szimbolikus tartalmát kutatva itt nyilván az élet végére, a nyugodt, csendes halálra is gondolhatunk. Hogy a halál-metafora milyen természetesen illeszthető a költemény végére, azt egy bájos nyomdahiba is jelzi. Weöres Sándor Egybegyűjtött írásainak ötödik, 1986-os kiadásába pontatlanul került bele A tündér
szövege. A vers utolsó strófája ott így fest:
Bóbita Bóbita álmos,
elpihen őszi levélen,
két csiga őrzi az álmát,
szunnyad az ég sürüjében.
Szinte észrevehetetlen a hiba. Az írógép (szedőgép, számítógép) billentyűzetén
közvetlenül egymás mellett található az á és az é. A félreütés értelmes szót másik értelmes szóra változtatott. Az eredetiben az őszi levelek még a fán vannak, s a természet
egy darabja, az ág szerepel a versben. A hibás másolatban ég áll, de ez is illik a szövegkörnyezetbe. A vers angyalok körében kezdődik, s a halál után, a mennyekben, az
égben végződik. Ha Weöres megélte volna a kötet megjelenését, s tudomására jutott
volna a hiba, talán nem is javítja ki.
Bóbita cselekedetei túl általánosak ahhoz, hogy fogódzót nyújtsanak a további
értelmezéshez. Nézzük a környezetet! Béka-hadak, sáska-hadak, hajnali köd-fal, őszi

8

levél, két csiga. A kirajzolódó táj szomorkás, borongós, őszi, vízparti vidék. Olyan,
mint az az Őszi éjjel izzik a galagonya… kezdetű Weöres-vers világa. Fázós, nyirkos,
hideglelős. Ember nincs jelen benne, a vers elején angyalok ülnek, a vár termeiben a
vendég törpe-király fia-lánya. A két szereplőcsoport nem illik egymáshoz. Az angyalok
a keresztény mitológia szereplői, a törpék pogány mitológiából, a mesevilágból kerültek ide. A környezetbe talán a törpék illenek jobban, Bóbitához talán az angyalok.
Lehet, hogy a tündér és angyal szavak jelentése mosódik össze a nyitóképben, és így
Bóbita ártatlanságáról esik szó. A környezet rajzával s a szereplők felsorolásával sem
jutottunk túl messzire.
Jelen van azonban még egy malac a második strófában, aki bohó tréfa, bolondos
mulatság szenvedő alanya. Felbukkanása váratlan, sehogyan sem illik a képbe. Meghívott vendég nem lehet, az őszi tájba sem illik. Mit keresne az angyalok gyűrűjében?
Hogyan csöppen ide? Gyanús mozzanat, ha a végére járunk, rávezethet bennünket
olyasmire, amire előre nem számítottunk.
A disznó a nehézkességnek, ostobaságnak, földhözragadottságnak a jelképe. Nyilván azért kap szárnyakat, mert természetével ellenkezik a könnyedség, a szabad szárnyalás. Súlyos testét valódi szárny nem emelheti magasba, még akkor is nevetséges,
kikacagni való látvány, ha kismalac. Bóbita tréfájában van valami gonoszság, gúnyt űz
a malacból. Azzal, hogy csókot ígér neki, csak becsapja, hiszen utána ráül, megalázza,
kineveti. Bóbita ebben a versszakban kacér, kihívó, és nem gyermekien tiszta tündér.
Tréfája lehet ártatlan, mégis valakinek a rovására történik. Erre a mozzanatra figyelve
érdemes újra megkérdezni, ki is az a Bóbita? Olyan mesebeli, varázserejű lény, aki itt
becézgetve, mesebeli környezetben bukkan fel, de természetétől nem idegen a kacérság
és a gúny. Megszépítve, szinte idilli környezetben látjuk, emiatt nem tűnik fel elsőre,
hogy a varázserejét használja, szárnyat igéz a malacra. Igézéssel varázsolni, bűbájoskodni elsősorban a nők tudnak. Berzsenyinél a Közelítő tél című versben: Sem béhunyt
szememet fel nem igézheti Lollim barna szemöldöke. Petőfi Befordultam a konyhába…
kezdetű életképében: Én beléptem, ő rámnézett, aligha meg nem igézett. Bóbita igéző
pillantásában erotika van jelen.
Már csak egy pillantás kell a tóparti helyszínre, a bálra, a békákra, a bűbájos hatalmát gyakorló gonosz tréfát űző női alakra, hogy körvonalazódjon a gyanú. Mintha
bizony egy boszorkányszombat közepébe csöppentünk volna. Gyorsan üssünk fel egy
regényt, ahol ilyen eseményt ír le az író. Vegyük például Bulgakovtól A Mester és
Margaritát. Margarita bekeni magát az Azazello-krémmel, majd seprűnyélre pattanva
útrakel:
Erősen megbillentette a seprűt, hogy a farka égnek állt, és repülését meglassítva, leszállt
a föld felé. Ez a lesiklás – mintha égi szánkón siklana a levegőn át – kimondhatatlan gyönyörűséget szerzett neki. A föld felemelkedett hozzá, és addig alaktalan fekete sűrűjéből kitárultak a holdas éjben sütkérező erdők bűvös-bájos titkai. A föld közeledett, és Margarita orrát
megcsapta a zöld erdő illata. Azután harmatban fürdő, párálló rét felett repült el, majd
kicsiny tó felett. Alatta kórusban zengedeztek a békák, valahol messze vonat zakatolt – és
ettől, miért, miért sem, elszorult a szíve. Hamarosan meglátta: lassan kúszott, akár
a hernyó, és szikraesőt lövellt a levegőbe. Margarita utolérte és elhagyta; azután újabb víztükör fölött szállt el, amelyben második hold úszott a lába alatt, majd még lejjebb ereszkedett, és úgy szállt tovább, hogy lába szinte-szinte súrolta a hatalmas fenyőfák csúcsát.

9

Margarita mögött most felsüvített a levegő, és ez a süvítés egyre közeledett, mintha súlyos tárgy, lövedék, vagy valami afféle hasítaná a levegőt. És ehhez a zajhoz most meg sok
versztányira elhallatszó, csengő női kacagás is vegyült. Margarita hátranézett, és sötét
tömeget pillantott meg, amely üldözte, és egyre közeledett; lassacskán már az is látszott,
hogy lovagló emberi alak, s végül – amint lelassítva száguldását utolérte – Margarita meglepetten ismerte föl Natasát.
Anyaszült meztelen, szélben lobogó, kibomlott hajjal ült egy kövér ártányon, amely
mellső lábával aktatáskát szorongatott, a hátsóval meg vadul evezett a levegőben. Csiptetője, mely hol felvillant a holdfényben, hol elhomályosult, leesett orráról, és fekete zsinóron
függve, mellette repült; kalapja minduntalan a szemére csúszott. Margarita jobban megnézte az ártányt, és felismerte benne Nyikolaj Ivanovicsot. Kacagása ekkor, Natasáéval
összevegyülve, csilingelve szállt az erdő felett.
(Szőllősy Klára fordítása)
Több kellék is a helyén van az idézetben. Tópart, erdő, pára, békakórus, sőt repülő
disznó, akit hangosan kikacagnak. Úgy tűnik, bármennyire is hajmeresztő, de határozott nyomra bukkantunk. Az ártatlan tündér egy boszorkányszombat kellékei között
tündérkedik. Már csak egy apró bökkenő van. Bulgakov regénye magyarul is, de oroszul is csak jóval 1937 után jelenhetett meg, Weöres Sándor a vers írásakor bizonyosan
nem ismerhette. Vagyis a vers és a regény szövege mögött egy közös őst kell keresnünk, egy olyan boszorkányszombatot bemutató művet, amit Weöres is alaposan ismert, s Bulgakov is a nyomdokain halad. Erre a műre az orosz regény alapján már egyáltalán nem nehéz rábukkanni, ez Goethe Faust című drámája. (A Faust megfelelő részleteit Sárközi György fordításában idézzük.)
A boszorkányszombat színpadán Oberon és Titánia történetét játsszák. A darabot
zenekar kíséri, íme A tündér első strófájának mintája:
TELJES ZENEKAR:
fortissimo
Légytorok és szúnyogorr,
tele darázsfészek,
békák, tücskök, fű, bokor
lakói a zenészek.
A boszorkányok érkezése stílusában nagyon elüt elemzett versünktől, motívumaiban azonban annál közelebb áll:
BOSZORKÁK KARA:
Boszorkák szállnak fölfelé,
sárga a tarló, zöld a rét,
a nagy sereg hol összegyűl,
Urián úr ül legfelül…
Át árkon-bokron rajzanak,
fing a boszorkány, bűzlik a bak.

10

HANG:
A vén Baubó ott lohol,
egy anyadisznón lovagol.
KAR:
Adassék néki tisztelet!
Baubó asszony, megyünk veled!
Alul disznó, felül anya,
őt követi minden banya.
A tündér záróstrófájának csigái is jelen vannak:
BOSZORKÁNYMESTEREK:
Mászunk, mint a csigák, előbb
tartanak már a fürge nők.
Végül még a hajnali ködfal, és a lombkorona is megjelenik, nehogy kétségünk támadjon:
ZENEKAR:
pianissimo
Ködfátyol s vándor fellegek
fölfénylenek a napban.
Szél kél a lomb közt, nád felett,
és minden szertepattan.
A motívumok kísérteties egyezése azt mutatja, hogy a vers képei határozott irányból, a germán mitológiából érkeznek. A tündérek és törpék Loreley birodalmából
kerülnek ide, és nem csupán ebbe a szövegbe, hanem Weöres számos mesei mozzanatot, tájat felvillantó versébe. Csak a Bóbita lapjain többször felbukkan a rét, a tó varázsvilága, lidércekkel, tündérekkel, békákkal, náddal, manókkal. A Rongyszőnyeg és
a Magyar etüdök darabjaiból egész csokrot lehetne összeállítani belőlük, s meg lehetne
vizsgálni, hogy mennyire alkotnak egységes rendszert.
Nem állítjuk azonban sem azt, hogy Weöres képi világa ezzel az egy ötlettel magyarázható lenne, sem azt, hogy tudatos eljárásról, megfontolt költői tervről lenne szó.
Egyfelől bizonyos, hogy további rétegek rakódnak erre a mitológiai alapra. A magyar
népdalok motívumvilága is igen erős hatást gyakorolt Weöres költeményeire. A költő
tudatosan törekedett más kultúrák motívumainak ötvözésére. Keleti mítoszok képei
keverednek keresztény elemekkel, görög mitológiai háttér szövődik össze pogány
rigmusokkal. Másfelől az is bizonyos, hogy Weöres jórészt ösztönösen használta azt
a képi világot, amit saját gyermekkorából hozott magával. Nyilván ezeknek a meséknek
talajáról fakad sokminden, amiről egyszerűen úgy gondolta, hogy meseszerű. Varázslatos világának építőköveit aligha rendezhetjük szigorú rendbe. Megfordítva annál nyil-

11

vánvalóbb a hatás mechanizmusa. A Bóbita versei olyan természetességgel váltak nemzedékek felejthetetlen gyermekkori emlékévé, örökké dúdolgatott és dédelgetett szövegeivé, hogy bátran mondható, innen, Weöres gyermekverseiből táplálkozik sokunk
képi világa, mesebeli fantáziája, gyermek-mitológiája. Klasszikus versekké váltak, s ily
módon épülnek be minden mondatunkba.
Befejezésül hadd tágítsuk ki A tündér értelmezési lehetőségeit még egy fokkal.
A Bóbita című verseskötet megfoszt bennünket attól a lehetőségtől, hogy elemzett versünket eredeti környezetében vizsgálhassuk. Ahogy a Varázsének-ről elmondtuk, hogy
egy nagyobb ciklus első tétele, úgy itt is fontos megjegyeznünk, hogy A tündér egy
nagyobb kompozíciónak csupán egyetlen láncszeme. A Huszonnégy melódia tizedik
darabja. Az egész versciklus vizsgálata meghaladja ennek a dolgozatnak a kereteit,
annyi azonban elmondható róla, hogy laza szerkezetű, leginkább a varietas elve alapján komponált versegyüttes. Huszonnégy különféle darab, huszonnégy különféle ritmus. A különbözőség mellet azonban van közös elemük is a ciklus tagjainak. Valamennyi megmarad a dalszerűség keretein belül, őszies, melankolikus hangulatot árasztanak. Választott versünkhöz több viszonyítási pontot is kínálnak. Érdemes versünk
mellé olvasni a Férfiak táncát, A fehér leányt, a Mocsári dalt. Meglepő, hogy az Arabesque még a pitypang-tündér értelmezéshez is kínál párhuzamot, itt a gyermekláncfű
pelyhe száll, száll… A tündérhez motívumaiban legközelebb talán A Fehér leány áll. Néhány kiragadott strófáját idézzük búcsúzóul:
Szállt a puha pára,
állt a könnyü köd,
csillag-sátor széledt
a mező fölött.
Messze hol az érre
lila fény szitált,
láttam imbolyogni
a fehér leányt.
…
Lestem én éjfélig,
meg éjfél után,
hogy táncol, hogy táncol
a fehér leány.
…
Amikor megszólalt
az első kolomp,
csak eltűnt az erdőn,
beitta a lomb.

12

