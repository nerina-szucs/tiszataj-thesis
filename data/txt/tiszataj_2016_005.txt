tiszatáj
NABOKOV
LEPKEHÁLÓJÁBAN
Martín Amis
Borbély István
Forgács Péter
Hetényi Zsuzsa
Vjacseszlav Kuricin
Vladimír Nabokov
Sári László
Stacy Schiff
Mihail Siskin
Turi Márton
Varga Lóránt
írásai
Kabdebó Lóránt
beszélgetése
DIAKMELLEKLET
Nyerges Gábor Ádám
Orbán Ottó
Magyar rekviemjéről

Tartalom
LXX. évfolyam, 5. szám / 2016. május

Nabokov lepkehálójában

TURI MÁRTON

Nabokov-összeállításunk elé ...........................................................

3

VLADIMIR NABOKOV

Fiatalkori esszék – Jubileum (Medzibrodszky Alexandra
fordítása); Cambridge (M. Nagy Miklós fordítása); Ivan
Bunyin (M. Nagy Miklós fordítása) ................................................

4

VLADIMIR NABOKOV

Tolsztoj (M. Nagy Miklós fordítása) .............................................. 10

A The Paris Review interjúja Vladimir Nabokovval (M. Nagy Miklós fordítása) .... 13
FORGÁCS PÉTER

Elemi boldogság ..................................................................................... 22

BORBÉLY ISTVÁN

Hosszú alvás, ébredés (vázlat) ........................................................ 25

VARGA LÓRÁNT

A döntés ..................................................................................................... 34

VJACSESZLAV KURICIN Karácsonyi történet. A „Szirin elbeszélései” című ciklusból (Medzibrodszky Alexandra fordítása) ................................... 42
MIHAIL SISKIN

Nabokov pacája (Iván Ildikó fordítása) ....................................... 51

STACY SCHIFF

Véra (Mrs. Nabokov) (M. Nagy Miklós fordítása) .................... 61

MARTIN AMIS

Látogatóban Mrs. Nabokovnál (M. Nagy Miklós fordítása)

HETÉNYI ZSUZSA

Három Nabokov-regényről (Király, dáma, bubi; Adomány; Ada) ............................................................................................... 72

SÁRI LÁSZLÓ

A világirodalom legdrámaibb mosogatása (Nabokov mosogat, Kipling kazánt szerel. Mi lesz ebből?) ............................. 77

TURI MÁRTON

Fától az erdőt (Szubjektív esettanulmány a túlértelmezés
tébolyáról Vladimir Nabokov Jelek és jelképek című elbeszélése kapcsán) .................................................................................... 83

67

Egy szegény fiú eszmélete (Kabdebó Lóránt beszélgetése Orbán Ottóval) ............. 89

mérlegen
BOD PÉTER

„Légy tisztában vele, hogy eltűnsz” (Kertész Imre: A néző,
feljegyzések 1991–2001) .................................................................. 96

KERBER BALÁZS

Kapcsolatok és reáliák (Áfra János „Két akarat” című kötetéről) ....................................................................................................... 100

DEMUS ZSÓFIA

Egy ismerős hely átírása (Danyi Zoltán, A dögeltakarító) 103

MOLNÁR ILLÉS

Agyaghalál (Marno János: Hideghullám) .................................... 106

KOVÁCS KRISZTINA

Kultusz újratöltve (Mekis D. János: Vers és kontextus: A
modern magyar líra mint irodalomtörténeti probléma) ..... 110

OLÁH TIBOR

Esztétikai engedelmesség (Sárkány Péter: A filozófia
mint praxis) ............................................................................................. 115

LUKÁCS BARBARA

Akik az ürességbe készülnek (Sirokai Mátyás A káprázatbeliekhez) ........................................................................................... 118

ILLUSZTRÁCIÓK

Képek Vladimir Nabokov életéből a címlapon (fotó: Philippe
Halsman, 1966, Montreux), a 21., 24., 41., 60., 66., 82., 99.,
114., 120. oldalon, a belső és a hátsó borítón.

Diákmelléklet
NYERGES GÁBOR ÁDÁM „Mindenki meghal, igen” (Orbán Ottó Magyar rekviemje)

Nabokov-összeállításunkat M. Nagy Miklós és Turi Márton szerkesztette.

Nabokov lepkehálójában

Nabokov-összeállításunk elé
„És tulajdonképpen mire gondolt, amikor azt mondta, hogy szándékában áll »eltűnni«, »feloldódni«? Nem lehet, hogy a szó szoros és vadul irodalmi értelmében, ami ésszel felfoghatatlan, úgy értette, hogy a művészetébe tűnik el és át, feloldódik a verseiben, és önmaga ködös
személyiségéből csak a verseket hagyja meg?” – olvashatjuk Vladimir Nabokov Vaszilij Siskov
című elbeszélésében (Hetényi Zsuzsa fordítása), és immáron csaknem négy évtizede annak,
hogy a méltán klasszikusként számon tartott orosz-amerikai író maga is úgymond áttűnt
könyveibe, megtért abba a megnevezhetetlen eredetbe, amely felé egyedülálló történetei
gravitálnak.
Amennyiben a szövegeibe „temetkezett” író élete életműve (utó)történeteként folytatódik tovább, úgy Nabokov irodalmi metamorfózisa immáron hazánkban is csaknem teljesnek
mondható: az Európa Könyvkiadó életműsorozatának tavalyi befejeztével prózai oeuvre-je
magyarul is maradéktalanul hozzáférhetővé vált. Ráadásul ugyanebben az évben Nabokov
regényösvényein címen napvilágot látott Hetényi Zsuzsa monumentális monográfiája is, megannyi értelmezői stratégiát felkínálva annak érdekében, hogy Nabokov ne csak rejtélyes királyként legyen jelen világirodalmi köztudatunk sakktáblájának egy megnyugtatóan távoli
mezőjén.
Jelen lapszámban található összeállításunk célkitűzése az volt, hogy az említett örömteli
fejleményekhez kapcsolódva, lehetőségeinkhez mérten bemutassunk néhányat abból a számtalan szerepből, amit Nabokov pályája során a prózaíróén túl felöltött, és amelyekkel a magyar olvasóközönség eddig csak elvétve találkozhatott: az ideológiákat és a megbecsült írói
elődöket ugyanazon hévvel ostorozó/méltató esszéistáét, a fáradhatatlan lírikusét, a frappáns aforizmákat bőkezűen szóró, hírhedten cinikus humorú és kíméletlen kritikájú interjúalanyét, és persze ott van Nabokov a magánember, akit hozzá hasonlóan egyedülálló személyiségek vettek körül életében. Emellett igyekeztünk valamelyest szemléltetni a szerző nehezen túlbecsülhető ráhatását az orosz irodalom legújabb generációjára, egyúttal az Európa Kiadó vonatkozó pályázatának díjazott alkotásainak bemutatásával jelezni abbéli reményünket, hogy a nabokovi prózapoétikát folytató/újragondoló/kikezdő írói „hasonmások” a jövőben remélhetőleg Magyarországon is féktelen sokasodásba kezdenek.
Ám a szavakat nem áll szándékomban a végtelenségig tovább szaporítani, hiszen jelen
sorok olvasója vélhetőleg maga is pontosan jól tudja, milyen egyedülálló élményt jelent
Nabokov egymásba fonódó szöveglabirintusaiban kószálni, a mániákusság határáig hajszolt
figyelemmel, bizsergő hátgerinccel... A lelkes Nabokov-olvasó azonban már csak ilyen, szeretné másokkal megosztva szóvá tenni ezt az intim titkot, amit legfeljebb csak körülírni lehet,
hiszen lényegében ilyen soha véget nem érő, a kimondhatatlan felé igyekvő közelítések
Nabokov művei is. Az író most vélhetőleg egy cinikus félmosollyal nyugtázza esetlen soraimat, mielőtt lepkehálóját megragadva tovább nyargalna az elíziumi mezőkön, sosemvolt színekben irizáló pillangók nyomába eredve.
TURI MÁRTON

„

4

tiszatáj

VLADIMIR NABOKOV

Fiatalkori esszék
Jubileum
Az 1917-es októberi forradalom tizedik évfordulójára
A jubileum hullaszaga terjeng a levegőben ezekben a napokban – miért ne ünnepelnénk meg
a mi évfordulónkat is? Tízévnyi megvetés, tízévnyi hűség, tízévnyi szabadság – ezek csak
megérdemelnek egy jubileumi beszédet, nem?
Érteni kell a megvetéshez. Tökéletesen elsajátítottuk a megvetés tudományát. Már annyira áthatja mindenünket, hogy néha még ahhoz is lusták vagyunk, hogy gúnyolódjunk megvetésünk tárgyán. Rezgő orrcimpák, hunyorgó szemek – majd a hallgatás. Ma azonban a szavaké legyen a főszerep!
Tízévnyi megvetés… Nem az ember, Szidorov munkás iránt érzek megvetést, aki becsületes tagja egy Kom-pom-pomnak, hanem azt a csúf, bárgyú eszmécskét vetem meg, amely az
egyszerű orosz embert kommunista mamlasszá, hangyává változtatja, és létrehoz egy új alfajt, az ún. formica marxi var. Lenini1 változatot. Hányok a kispolgáriság émelyítő érzésétől,
amely körbeleng minden bolsevikot. Kispolgári dögunalom árad a Pravda szürke hasábjairól,
kispolgári düh cseng a bolsevik politikai rikkantásokban, kispolgári balgasággal van tele a
szegény bolsevik kicsi feje. Mondják, Oroszország elbutult, és valóban együgyű az ország…
Földjét átitatja a vidéki provincializmus – a helyi ficsúr könyvelő, a Verbickijt és Szejfullinát
bújó úri kisasszonyok, az otrombán cikornyás színházak és az út porában elterülő, nyájasan
pityókás muzsik.
Megvetem a kommunista hitet, mert nem más, mint a silány egyenlőség eszméje, az emberiség nagyszerű történelmének egy lapos fejezete, a földi és a mennyei szépség tagadása;
megvetem, mert botor mód a szabad „én”-em életére tör, s mert tudatlanságra, korlátoltságra
és önteltségre ösztönöz. Megvetésem ereje abban rejlik, hogy megvetésem közben nem engedem meg magamnak, hogy a kiontott vérre gondoljak. Továbbá abban, hogy burzsoá elkeseredettségemben nem sápítozom elvesztett nevem, házam és az aranyrudak után, amelyeket nem rejtettünk el elég jól az angol WC-ben. Gyilkosságot sosem az eszme követ el, hanem
az ember: vele külön kell elszámolni – megbocsátok-e neki vagy sem, ez eredendően más
kérdés. A bosszúszomjnak nem szabad bepiszkítania a megvetés tisztaságát. A felháborodás
mindig tehetetlen.
Nem csak tízévnyi megvetést ünneplünk azonban… hanem tízévnyi hűséget is. Nem úgy
vagyunk Oroszország hívei, ahogy az ember hűséges egy emlékhez; nem olyan szeretettel
gondolunk rá, amilyen szeretettel az ember elszaladó gyerekkorára vagy elszálló fiatalságára

1

Marxista hangya, lenini alfaj (lat.)

2016. május

5

„

gondol – nem. Mi ahhoz az Oroszországhoz vagyunk hűségesek, amelyre büszkék lehettünk,
amely komótosan, lassú lépésekkel alakult ki, és vált egykoron hatalmas hatalommá a többi
nagyhatalom között. Mi lett ebből az országból, és hová tart ez a szovjet özvegy, Európa
nyomorult rokona? Hívek vagyunk múltjához, boldogsággal idézzük meg a régmúlt időket, és
egészen csodálatos érzés ragad el minket, amikor messzi földön, izgatott csevejben bukkan
fel a név, mely oly kedves szívünknek, mióta csak az eszünket tudjuk. Mi vagyunk Oroszország hulláma, mely áttörte a partot, elárasztottuk az egész világot – bolyongásunk azonban
nem mindig bús, férfias honvágyunk ellenére hódolunk az idegen földek élvezeteinek, és átérezzük az idegen éjszakában elevenünkbe vágó magányt, egy hídon, a téren vagy a pályaudvaron állva. Tudjuk jól, hogy mi mások vagyunk, és bár néha olyan, mintha ezer meg ezer
Oroszország kóborolna e féltekén – nyomorultak és rosszindulatúak, vagy épp egymással civódó Oroszországok –, de mégis valami összeköt minket, a közös igyekezet, a közös szellem,
amit majd ért és értékel a jövő történésze.
Ugyanakkor ünnepeljük meg a tízévnyi szabadságot is. Az általunk ismert szabadságot,
amelyben talán soha semmilyen más nép nem részesült. Abban a különleges Oroszországban,
amely láthatatlan körbevesz minket, amely éltet és erősít bennünket, amelyből a lélek táplálkozik, amely szebbé teszi álmainkat – abban az Oroszországban nincsen más törvény, csak a
hazaszeretet törvénye, és nincsen más hatalom, csak saját lelkiismeretünk. Bármit mondhatunk róla, bármit írhatunk róla, nincsen titkolni valónk, és semmilyen cenzúra nem állhat az
utunkba, ábrándjaink szabad polgárai vagyunk. A mi szétszórt államunk, a mi nomád államhatalmunk ebből a szabadságból nyeri az erejét, és egyszer majd hálát adunk vak Kliónak,
hogy belekóstolhattunk ebbe a szabadságba, és igazán megérthettük és átérezhettük a mi hazánkat a száműzetésben.
Ők a szürke, eszeszerszürke jubileumot, mi tízévnyi megvetést, hűséget és szabadságot
ünneplünk. Nem teszek szemrehányást a száműzetésnek. Inkább megismétlem egy ókori
harcos szavait, akiről Plutarkhosz ír: „Éjszaka, a puszta földeken, messze Rómától, felvertem
a sátram, és a sátram volt az én Rómám.”
1927
MEDZIBRODSZKY ALEXANDRA fordítása

Cambridge
Van egy kedves közmondás: idegen földön a csillagok is bádogból vannak. Mennyire igaz!
Szép a természet a tengeren túl, de nem a miénk, és lélektelennek, mesterkéltnek érezzük.
Sokáig kell nézegetnünk, hogy elkezdjük érezni és szeretni, eleinte az idegen fák valami
üvegházi benyomást keltenek, a madarak mintha rugókon szökdécselnének, az alkonyat pedig csak afféle silány akvarell. Ilyen érzésekkel érkeztem meg az angol vidéki kisvárosba,
melyben, mint nagy lélek kicsiny testben, éli a maga büszke életét az ősi egyetem. Számtalan
épületének (college-ainak) gótikus szépsége sudáran tör az ég felé; vörösen ragyognak az
órák lendületes tornyain; stukkócímerekkel ékes ősi kapuin túl pázsitnégyszögek zöldellnek
a napsütésben; s e kapukkal szemben modern üzletek csiricsáré kirakatai virítanak szentségtörően, mint színes ceruzával skiccelt fizimiskák egy ihletett könyv margóin.

„

6

tiszatáj

A keskeny utcákon sáros biciklik suhannak mindenfelé folytonos csengőciripeléssel, motorbiciklik kotkodácsolnak, s bárhová nézel, mindenütt ott nyüzsögnek Cambridge városának
urai – az egyetemisták: csíkos sorompókként villannak fel a nyakkendők, meg a különösképpen gyűrött, cakkos nadrágok, a szürke minden árnyalatában, a majdnem-fehértől a felhőszínűn át egészen a vad sötétszürkéig, melyek mind csodás módon illenek a környező falakhoz.
Reggelente ezek a derék fiatalok, füzeteiket és egyen-esőköpönyegüket hónuk alá csapva
sietnek az előadásokra, libasorban lépnek be a termekbe, s álmosan hallgatják, mit motyog
nekik a katedráról egy bölcs múmia, s fölocsúdván, ritmikus dobogással fejezik ki tetszésüket, midőn a tudós szövegelés egyhangú folyamában halacskaként csobban föl egy-egy szép
mondat. Reggeli után, fölöltvén lila, zöld, kék kabátkáikat, elröppennek, miként pávatollas
varjak, a bársonyos pázsitokra, ahol estig labdáznak, vagy a folyóra, mely velencei epekedéssel folyik a szürke és barna falak és vasrácsok között – s akkor Cambridge egy időre kiürül: a
tagbaszakadt rendőr ásítva dől a villanyoszlopnak, két öregasszony vicces fekete kalapban
csivitel az útkereszteződésnél, loncsos eb szundít a napfény rombuszában… Öt órakor aztán
minden újra megéled, tódul a nép a cukrászdákba, ahol minden asztalkán, mint légyölő galócák halma, mérgező fényű sütemények ragyognak.
Van, hogy üldögélek a sarokban, nézegetem a sok sima arcot, nagyon kedvesek, szó se róla – de mindig valahogy a borotvakrém-reklámokra emlékeztetnek, és hirtelen olyan unalom
fog el, olyan sivárnak érzek mindent, hogy legszívesebben kiugranék az ablakon…
Köztük és köztünk, oroszok között mintha üvegfal lenne: nekik megvan a maguk világa,
mely gömbölyű és kemény, olyan, mint egy gondosan kiszínezett földgolyóbis. Az ő lelkükben
nincs az a lelkesült forgószél, zakatolás, ragyogás, az a fékezhetetlen tánc, az a düh és gyengédség, ami minket isten tudja, milyen mennyekbe és mélységekbe repít; nekünk vannak pillanataink, mikor a felhők a vállunkon pihennek, s a tenger a térdünkig ér – mulass, lélek! Az
angol ember számára ez érthetetlen, új s talán csábító. Ha részegen duhajkodni támad is kedve, ez a duhajkodás is sablonos és jólelkű, s a rend őrei csak mosolyogva nézik, tudják, hogy
egy bizonyos határt nem fog átlépni. És persze soha a legmámorosabb részegségében sem
fogja elveszíteni a józan eszét, nem tárja ki a mellét, nem hajítja földre a sapkáját… Az őszinteség pedig mindig zavarba hozza. Mondjuk, beszélgetsz erről-arról a barátoddal, gyárakról
és árakról, s egyszer csak a magad egyszerű módján azt találod mondani, hogy a véred adnád
érte, hogy még egyszer láthasd azt a kis mocsaras tavat Pétervár alatt – de ilyet mondani illetlenség: úgy néz rád, mintha elkezdtél volna fütyülni a templomban.
Kiderült, hogy Cambridge-ben egész sor olyan egyszerű dolog van, amit egy egyetemistának a hagyományok szerint nem szabad megtennie. Tilos például a folyón csónakáznia; nem
illik az utcán sapkában mutatkozni – a város a tiéd, büszkén, födetlen fővel járjál benne; nem
illendő a kézfogás, és Isten ments, hogy találkozáskor meghajolj a professzor úrnak: zavartan
elmosolyodik, mormog valamit, és tán meg is botlik. Sok ilyen szabály van, és a zöldfülű útonútfélen leleplezi magát. Ha meg valami virgonc külföldi mégis a maga módján talál viselkedni,
akkor eleinte csak álmélkodnak – micsoda egy különc, igazi barbár –, aztán kerülni fogják,
nem ismerik meg az utcán. Igaz, akad olykor jótét lélek, aki vonzódik a külföldi vadakhoz, de
ő is csak úgy megy oda hozzád, ha nem látja más, félve néz körül, és örökre eltűnik ő is, miután a kíváncsiságát kielégítette. Hát ezért telik meg olykor a szíved fájdalommal: érzi, hogy
igazi barátra nem lel itt. S ilyenkor mindent olyan unalmasnak kezdesz látni: a fürge öregaszszony szemüvegét is, akinél szobát vettél ki, meg magát a szobát a piszkosveres dívánnyal, a

2016. május

7

„

mogorva kandallóval, a buta vázákkal a buta polcokon, az utcáról behallatszó hangokat: a
rikkancsfiúk rikkantásait: pájpá! pájpá!...
De hát: vagy megszoksz, vagy megszöksz, így hát megtanulod észrevenni a szépséget e
számodra idegen világban.
Ködös tavaszi estén az elcsitult városkában kószálva érzed, hogy a mi életünk tarka szövetén és minden hiábavalóságán kívül van Cambridge-nek egy másfajta élete: az elbűvölő,
vén városé. Tudod, hogy az ő nagy, szürke szemei tűnődve és közömbösen nézik az új nemzedék találmányait, amiként száz évvel ezelőtt Byronra, erre a sánta, nőies hallgatóra néztek,
meg az ő idomított medvéjére, mely soha nem felejtette el a fenyvest, melyben született, meg
a ravasz muzsikot a mesés Moszkóviában.
Nyolc évszázad suhant el: reánk röpült a tatárok sáskahada; zengett Iván; mint egy rossz
álom, végigsöpörtek a zavaros idők országunkon; majd új cárok kéltek mint aranyló ködök;
munkálkodott Péter, nekifeszült, s az erdőből kievickélt a napvilágra – és itt mindegyre álltak
ezek a falak, ezek a tornyok, változatlanul, és évről évre ugyanúgy gyűltek össze a kecses fiatalok a közös étkezőkben, ahol, mint most is, a magas ablakok festett üvegein át beszüremlő
sugarak homályos ametisztekkel fröcskölték be a csempéket – és ugyanúgy sugdolóztak
mindig, csak tán a beszédjük volt harciasabb, a sörük részegítőbb…
Ez jár a fejemben, midőn ködös tavaszi estén az elcsöndesült utcákon bolyongok. Kimegyek a folyóhoz. Sokáig állok az ívelt, gyöngyszürke hídon, s a távolban egy ugyanilyen kis híd
teljes kört alkot a maga precíz, elbűvölő tükörképével. Szomorúfüzek, öreg szilfák, ünnepélyesen dús lombkoronába öltözött gesztenyék csoportosulnak itt-ott, mintha csak zöld bársonnyal hímezték volna őket a megfakult, szelíd ég kanavászára. Enyhe orgonaillat száll a levegőben, a békalencsés víz szagával elvegyülve… És egyszer csak az egész városban ütni kezdenek az órák… Kerek, ezüstös hangok, távoliak és közeliek, elúsznak, összekapaszkodnak a
magasban, néhány pillanatra varázsos hálóként függenek a fekete, faragott tornyok fölött,
majd szétválnak, s lassan olvadnak szét a távolban s közelben a szűk, ködös utcákban, a gyönyörű esti égben és a szívemben… És ahogy a csöndes vizet nézem, melyen a finom visszatükröződések akárha porcelán rajzolatai volnának, egyre mélyebbre merülök gondolataimba
– oly sok mindenről: a sors forgandóságáról, a hazámról és arról, hogy a legszebb emlékeim
napról napra öregebbek, és egyelőre nincs mire kicserélnem őket…
M. NAGY MIKLÓS fordítása

Ivan Bunyin
Bunyin költészete – a legnagyszerűbb, mit az orosz múzsa az elmúlt évtizedek alatt alkotott.
Valamikor, a zajos pétervári években elfojtotta a divatos lantok csillogó pengése; de nyomtalanul elmúlt a költészetnek ez a zajongása – „a szentségtelen szózengetők” mítosza szertefoszlott, elfeledtük őket, hideg jár át bennünket Brjuszov verseinek holt tömbjeitől, ormótlannak tetszik az a balmonti líra, mely úgy becsapott minket újfajta dallamosságával; és csak
egyetlen lant remegése, ez a minden halhatatlan költészetre oly sajátosan jellemző remegés
izgat minket úgy, mint azelőtt is, vagy még jobban is, mint azelőtt – és milyen furcsa most,
hogy azokban a pétervári években nem mindenki számára volt érthető, nem minden lelket

„

8

tiszatáj

fogott meg annak a költőnek a hangja, kihez fogható nem volt Tyutcsev óta. Feltételezem
egyébiránt, hogy az úgynevezett „olvasóközönség” köreiben – kiváltképp azon részében,
mely hajlamos új vívmánynak látni a szovjet versfaragók műveletlen locsogását – Bunyin költészete manapság sem örvend nagy megbecsülésnek, legjobb esetben úgy tekintenek rá, mint
olyan ember nem egészen törvényes szórakozására, ki arra van ítélve, hogy prózát írjon.
Szükségtelen vitatkozni ezzel a nézettel.
Bunyin „válogatott verseiből” sok olyan hiányzik, melyet szívesen újraolvasnék. Ezek az
elbeszélései mellett jelentek meg, a prózája árnyékában, ott vannak a régi folyóiratokban, a
Nyiva mellékleteiben, meg egy külön könyvecskében, melyet ugyancsak a Nyiva jelentetett
meg, szegényesen és trehányul. Szeretném mindezt összegyűjtve látni, Bunyin minden sora
méltó a megőrzésre. De köszönet legalább ezért a kötetért (melynek, mellesleg, a külleme is
nagyon vonzó), ezért a kétszáz Bunyin-költeményért.
Könnyű leszidni a versfaragót, kipécézni zöngeményeiből a vicces hibákat, a borzalmas
hangsúlyokat, a vacak rímeket. De mi módon beszéljünk a nagy költő művéről, mely csupa
szépség, mely soha nem hibban el, s ugyan miként fejezhetnők ki verseinek gyönyörűségét és
mélységét, képeinek újszerűségét és erejét, hogyan válasszunk tőle idézetet – mikor az idézet
után az egész vers menten a papírra kívánkoznék? És vannak egyéb nehézségek is: Bunyin
verseiben a zene és a gondolat oly eggyé olvad, hogy lehetetlen külön beszélni a témáról s
külön a versritmusról. Az ember megrészegül a verseitől, s e varázslatot kár volna megtörni
az elragadtatás üres sikolyaival.
Elolvastam a könyvet, félretettem, s most igyekszem hallgatni a reszkető, áldott visszhangot, melyet bennem hagyott. És lassacskán felismerem a sajátos bunyini vezérdallamot,
mely legegyszerűbben az ismétlésekben: egy-egy szó sóvár ismétlődésében fejeződik ki:
„…daloljatok, daloljatok, tücskök, éji társaim”; „s úszik, úszik a terem a boldogság s a bú elomló dalában”, „galamb burukkol: lép egyet s újra lép”; „csörgők csörgése ömlik, ömlik”. S miután ráleltem erre a ritmikai kulcsra, elkaptam ezt a hangot, már érzem további folyását, az
események vagy tárgyak zenei felsorolását, a szinte bűbájos felkiáltást: a két ugyanúgy kezdődő sort: „Csak Sophia reggeli harangja, csak Kijevnek a hangja…”
Bunyin általános hangulata, mely ezt az alapritmust kíséri, meglehet, az alkotás költői érzületének legbensőbb lényege, a legtisztább, legistenibb érzés, melyet ember átélhet, midőn az
élet mintázatát szemléli, fülel neszeire, beszívja illatait, átitatódik hőségével, szárazságával, hidegével. Nem más ez, mint a fájdalomig hevülő, az ájulásig sóvár vágy, hogy szavakkal fejezzük
ki mindazt a megmagyarázhatatlanságot, titokzatosságot, harmóniát, mely a szépség tág fogalmában benne foglaltatik. „Ó, kínok kínja – mondja maga a költő –, mi kell nekem s neki (a csupasz juharfának „a kékellő, tág pusztaságban”), a pintyeknek, a lombnak? Megérthetem-e, miért
kell a kínok kéjét – az égboltot, e zengést és e mély értelmet, mely őt betölti, hangokba, összhangzatba szorítani?” Bunyin mint költő nagysága épp abban rejlik, hogy meg tudja találni ezeket a hangokat, költészete nem csupán e különös költői sóvárgással lélegzik – hogy mindent
magába foglaljon, mindent kifejezzen, mindent megőrizzen –, hanem oltja is ezt a sóvárgást.
Visszatérve a „szépség” fogalmához, látható, hogy Bunyin számára a „szép” „tünékeny”, a „tünékenyt” pedig úgy érzékeli, mint „örök ismétlődést”. Világa, miként lírájának ritmusa is, édes ismétlődésekkel van teli. S e világ bámulatosan tág. „A kutya” című költeményben (mely oly jellegzetesen kezdődik: „Álmodj, álmodj…”) maga a költő mondja, hogy ő, „miként Isten, arra ítéltetett, hogy minden országok s minden idők bánatát megismerje”, az orosz nemesi udvarháza-

2016. május

9

„

két éppúgy, mint a mesés orosz vadvidékekét – „A kijevi fejedelmek, a medvék, szarvasok
Oroszországát”, a Jordán völgyeit és „a Názáretbe vezető poros utat”; az olasz gliciniát és romokat, és „Catania tüzét s dalait”; „Théba elfeledett porticusát” az Égei-tenger szigetén; a Nílust és
„az eleven, pontos talpnyomot”, mely megőrződött a finom, kék porrétegben, s ötezer évvel
megsokszorozta a költőnek adatott életet; a Boszporusz ködét, mely a méz- és vaníliaillatú víz
hidegével keveredik; az Indiai-óceánt, hol „csillagtól csillagig imbolyog az elővitorla…”, és „a világ peremét, Ceylont”: Bunyin mindent átérez és mindent átad nekünk. „Föld, föld! Mennyi
nyomot hagytam terajtad… De soha el nem olthatom a kínt, szerelmemét irántad!” Az idegen
földekről szóló Bunyin-versek nem valami „leíró költemények”, és nem is efféle „keleti dallamok”, aminőkkel oly dallamtalan kérkednek a másodrangú költők. Nincs bennük semmi egzotikum. Az idegen nép álmát, az idegen legendát és a tájnak a turista számára észrevétlen részletét
Bunyin éppoly elevenen, éppoly áthatóan érzi, mint „a korhadt deszka nyikorgását” saját udvarházában, az éji villámlástól fölfénylő nyirkos kertet, vagy az egyszerű, durva orosz mesét –
melyet mindenki másnál jobban képes teremtő lélegzettel megeleveníteni. A témák e gazdagságától nem marad el ritmusainak gazdagsága. Bunyin minden versformában, minden ritmusban
bámulatosan otthon érzi magát. A szonettjei, természetes és mégis oly csillogó rímeikkel, könynyedségükkel, ahogy a gondolat beburkolja magát ezzel az oly bonyolult harmóniával, a legjobbak az orosz költészetben. Bunyin a maga páratlanul éles szemével látja a fekete árny peremét
a holdfénytől megvilágított utcában, a lombokon átsejlő kékség különös sűrűségét, a lovak hátán csipkeként villódzó napfénycsillámokat – és a természet fényeinek e harmóniáját szemlélve
a költő átalakítja ezt hangok harmóniájává, mintegy megőrizve ugyanazt a rendet. „Koszos török fezes néger kisgyerek lóg a bödönben, a hajó orrát festi – s a víz tükrös arabeszkeket rajzol
a friss, piros lakkra…”
Szóltam már arról, hogy Bunyin számára a szépség az elmúlásban rejlik (ezért ír oly
gyakran temetőkről, romokról, pusztaságokról…). S midőn felkiált, „ó, boldog pillanat”, rögtön hozzáteszi: „ó, csalóka pillanat!”. A kakas a templom keresztjén – mely „úszik, folyik, fut,
mint a csónak” (csodás bunyini igehalmozás!) – „arról dalol, hogy minden oly csalóka: sorsunk egy pillanatra ad csupán atyai házat, kedves barátot, családi kört: gyerekeket és unokákat…” S a rahili temetőben „nincsenek se nevek, se feliratok, se jelek…”
Azt gondolhatnánk, hogy a múlandóság ilyen mély átérzésének mérhetetlen bánatot kell
szülnie. De a nagy költők bánata boldog bánat. Bunyin versei boldogságot árasztanak, jóllehet szavai megannyiszor búsak, keservesek és baljósak. Igen, minden elmúlik – de: „Föld,
föld! Édes hívása a tavasznak – tán a veszteségben is boldogság magva bomlik?” És Krisztus
is így beszél Anyjának (aki azon kesereg, hogy az egyik virágot a hőség pusztítja el, a másikat
kasza vágja le): „Anyám! a napot nem – csak a földet borítja éji sötét: a halál nem a magot
emészti el, csak levágja a virágot földi magjáról. S e földi mag nem enyészik. Mit halál levág,
azt a szerelem újból elülteti. Örvendezz, kedves! Vigaszod lesz örök időkig!” Minden ismétlődik, a világban minden ismétlődés és változás, mely „mindétig költő vigasza”. Ez a szent áhítat, ez a sóváran ismétlődő ritmus Bunyin verseinek bizonnyal a legfőbb csodája. Igen, a világban minden csalás és veszteség, a hajdani templom romokban áll, pipacsos mező borítja
el, minden élő kihuny, minden bársonyos porrá omlik a temető kövein – de nem csalóka-e
maga a veszteség is, ha mindaz, mi a földön oly tünékeny, halhatatlan – s ettől boldog – versbe foglalható?
M. NAGY MIKLÓS fordítása

„

10

tiszatáj

VLADIMIR NABOKOV

Tolsztoj
Egy kép az antológiában: öreg
meztéllábas. Továbblapoztam: nem gyúlt
fel képzetem. Ugyan már! Puskin – az már
valami: köpeny, szikla, tengernek
habjai… A szót magát, hogy „Puskin”,
benövi nyomban versek bojtorjánja,
s a múzsa suttogja mind a neveket,
kik körötte sündörögtek: Delvig,
Danzasz, d’Anthes; és édes hangzattal
teli az élete – a líceum
Déliájától a párbaj fagyos
reggeléig. Tolsztojt csillogó legenda
még nem lengi be. Élete nem izgat
minket. Az emberek neve, kik így-úgy
véle voltak, még éretlen cseng: majd az
idő ad nékik misztikus zengzetet;
de az még odébb van: Csertkovot
említve csak béklyóznám versemet.
Így van ez: az emlékezetnek el kell
veszítnie tárgyias emlékét
a múltnak, hogy pletykákból eposz
szülessék, s a csendből dallamok.
De nékünk még, ha tetszik, ha nem, túl
kegyes közelség adatott hozzá
az időben. Meglehet, unokáink
ostobán irigykedni fognak ránk.
A ravaszdi gépezetek olykor
művileg szítják az emlékezést.
Egy gramofonlemez még híven őrzi
hangját: fennhangon olvas, monoton,
sietve, tompán, és megbotlik a szón:
„Isten”, s megismétli: „Isten”, s olvas
tovább, kicsit rekedten – mint az ember,
ki a szomszéd fülkében köhög,

2016. május

11
mikor a vonat egy éji állomáson
sóhajtva megáll, ahogy szokott.
Mondják, régi filmek archívumában,
melyek most vaksin hunyorognak, van
egy felvétel Jasznaja Poljanából:
egy semmi kis ember, öregecske,
töppedt, szél borzolta szakállal
fürgén lépked tova, arca haragvó,
az operatőrrel zsémbel. És tetszik
ez nekünk: oly közel van, oly érthető.
Jártunk őnála, mellette ültünk.
Nem ijeszt a zseni, ki házasságról
beszél vagy falusi iskolákról…
Érezve, hogy egy velünk, egyenrangú,
vitatkozhatunk is vele akár,
tisztelgő mosollyal szólítjuk meg:
Lev Nyikolajevics, no és mit szól ehhez
vagy ahhoz… Az esti szamovár mellett
megannyi bölcs szónokol: vallások,
filozófiák, államok árnyai villódznak
a patyolat abroszon – mennyi öröm!
De van, mit sehogy el nem képzelhetünk,
akárha jegyzetelnénk egyre lelke
körül, miként tűzvész tudósítói.
A szent bizsergéshez, mi őbenne
a legfőbb, el nem jutunk. Az titok!
Tán emberfölötti!
Az éjszakákról
beszélek, midőn Tolsztoj alkotott;
a csodáról, képek hurrikánjáról,
mely sötét egekben tombolt az
alkotás óráiban… Hiszen élő
emberek születtek akkor! Így adja
át az Úr választottjának ősi, szent
jogát, hogy világokat teremtsen,
s a húsba nyomban lelket leheljen.
És lám, élnek ők: élő mindenük –
szokásaik, modoruk, szójárásaik;
s a hazájuk az az Oroszország,
melyet mi is őrzünk magunkban, mélyen,
hol homályos álmokban rejtezik szótlanul:

„

„

12

tiszatáj
Illatok, színek, hangok országa,
a mező fölött csüngő hatalmas fellegé,
szerelmes lápoké, hol megannyi vad
tenyész… Hogy szeretjük mindezt!
S Tolsztoj teremtményeit, ezernyi embert,
kik életünkön csodásan átderengnek,
átszínezve mindent, midőn emlékezünk –
mintha csak valóban mellettük éltünk volna.
A tömegben megismertük Karenint
megannyiszor a fekete fürtjeiről: a kis
Scserbackajával áhított mazurkát
táncoltunk a bálban… És érzem, ahogy
megannyi rím szökken virágba,
és láthatatlan szárny feszít, emel…
Tudom, a halál csak holmi határ;
vagy épp: a halál egyetlen kép nekem:
íme, az utolsó sor is leírva,
s kihunyt a fény az íróasztal fölött.
Még egy látomás visszfénye ott dereng,
de hirtelen: itt a vég, a végleges…
Elment ő is végül, a kényes alkotó, ki
áttetsző szavakba osztotta a létezés
zaját, az egyedül számára tiszta zajt…
Egyszer egy véletlen állomáson
leszállt, és ismeretlen útra fordult,
s aztán – éjszaka, némaság és titok…
1928
M. NAGY MIKLÓS fordítása

2016. május

13

„

A The Paris Review interjúja
Vladimir Nabokovval
A kérdések többségét Herbert Gold nyújtotta át nekem 1966 szeptemberében tett
montreaux-i látogatása alkalmából. A többit (amelyek meg vannak csillagozva) George
A. Plimptontól kaptam postán. Az egész interjú a The Paris Review 1967. októberi
számában jelent meg.
– Jó reggelt. Hadd tegyek fel önnek negyven-egynéhány kérdést.
– Jó reggelt. Készen állok.
– Önben nagyon erős a Humbert Humbert és Lolita közötti kapcsolat erkölcstelenségének érzése. Hollywoodban és New Yorkban ugyanakkor gyakran szövődik viszony negyvenen túli férfiak
és Lolitánál alig idősebb lányok között. Akár össze is házasodnak, anélkül, hogy különösebb felháborodást váltanának ki ezzel, sőt inkább mindenki biztatja őket.
– Nem bennem erős az érzés, hogy Humbert Humbert és Lolita kapcsolata erkölcstelen, hanem Humbertben. Ez őt izgatja, nem engem. Én fütyülök rá, hogy milyen a közerkölcs akár
Amerikában, akár másutt. Különben pedig azoknak az eseteknek, amikor negyvenen túli férfiak elvesznek tizenéves vagy épp csak húszon túli lányokat, semmi közük Lolitához. Humbert a „kislányokat” szerette, nem egyszerűen a „fiatal lányokat”. A nimfácskák gyermeklányok, nem pedig sztárocskák vagy „szexibabák”. Lolita nem tizennyolc, hanem tizenkét éves
volt, amikor Humbert rátalált. Talán emlékszik rá, hogy amikor tizennégy éves lesz, „korosodó szeretőjének”1 nevezi.
– Egy kritikus azt mondta önről, hogy „olyanok az érzései, mint senki másnak”. Van ennek értelme ön szerint? Vagy azt jelenti ez, hogy ön jobban ismeri az érzéseit, mint mások az övéiket?
Vagy hogy ön más szinteken ismerte meg magát? Vagy egyszerűen azt, hogy önnek különleges
az élettörténete?
– Nem emlékszem erre a cikkre, de ha a kritikus ilyen kijelentést tett, akkor az bizonnyal azt
jelenti, hogy szó szerint több millió ember érzéseit vizsgálta meg, legalább három országban,
mielőtt ilyen következtetésre jutott. Ha így van, akkor tényleg ritka madár vagyok. Ha viszont
egyszerűen csak a családja vagy a klubja tagjait vonta kérdőre az érzéseikről, akkor nem lehet komolyan beszélni a megállapításáról.
– Egy másik kritikus azt írta, hogy az ön világai „statikusak”. „Lehet, hogy a megszállottság feszültté teszi őket, de nem esnek szét úgy, mint a mindennapi valóság világai.” Egyetért ezzel?
Van valami statikus abban, ahogy a dolgokat szemléli?
– Kinek a „valósága”? Hol „mindennapi”? Hadd vessem fel, hogy maga a „mindennapi valóság”
kifejezés tökéletesen statikus, mert feltételez egy olyan helyzetet, amely állandóan megfigyelhető, lényegileg objektív és univerzálisan ismert. Gyanítom, hogy maga csak kitalálta a
„mindennapi valóságnak” ezt a szakértőjét. Se ez, se az nem létezik.
1

Békés Pál fordítása

„

14

tiszatáj

– A szakértő létezik (megnevezi). Egy harmadik kritikus azt mondta, hogy ön „lealacsonyítja a
hősét”, éspedig „oly mértékben, hogy puszta számokká változnak egy kozmikus bohózatban”.
Én nem értek egyet ezzel; Humbertnek, bármennyire komikus, mégiscsak van egy megható és
állandó vonása – a romlott művészé.
– Én másképp fogalmaznék: Humbert Humbert egy hiú és kegyetlen nyomorult, aki el tudja
érni, hogy „meghatónak” lássuk. Ez a jelző az igazi, könnyektől szivárványos értelmében csak
az én szegény kicsi leánykámra alkalmazható. Amellett hogyan tudnék számok szintjére „lealacsonyítani” olyan alakokat, akiket én magam teremtettem? Az ember „lealacsonyíthat” egy
életrajzírót, de nem egy fantomot.
– * E. M. Forster kifejtette, hogy a fő alakjai olykor átveszik az uralmat, és ők diktálják a regény
menetét. Volt valaha ilyen problémája, vagy ön mindig tökéletesen ura az eseményeknek?
– Az ismereteim Forster urat illetően egyetlen regényre szorítkoznak, amely nem tetszett;
különben pedig nem ő találta ki ezt az elcsépelt kis badarságot a lázadó regényalakokról.
Ugyanolyan régi, mint az írópenna, bár az ember persze óhatatlanul együtt érez az ő alakjaival, ha próbálnak kievickélni abból az utazásból Indiába, vagy bárhová viszi is el őket. Az én
alakjaim gályarabok.
– * Clarence Brown a Princetoni Egyetemről rámutatott, hogy meglepő hasonlóságok vannak a
műveiben. Azt írja, hogy ön „rendkívül repetitív”, és hogy a lehető legkülönbözőbb formákban
ugyan, de lényegében mindig ugyanazt mondja. És hogy „Nabokov múzsája a sors”. Tudatában
van annak, hogy „ismétli magát”, vagy, más szavakkal, hogy műveiben egyfajta tudatos egységre törekszik?
– Azt hiszem, nem láttam Clarence Brown esszéjét, de ebben lehet, hogy van valami. A derivatív írók azért látszanak olyan sokszínűnek, mert sok más – hajdani és mai – írót utánoznak. A
művészi eredetiség ugyanakkor csak önmagát tudja másolni.
– * Mit gondol, van egyáltalán valami értelmes célja az irodalomkritikának? Akár általában,
akár konkrétan az ön könyveit illetően? Van, hogy tanulságosnak találja?
– A kritika célja az, hogy mondjon valamit egy könyvről, melyet a kritikus vagy olvasott, vagy
nem. A kritika lehet tanulságos abban az értelemben, hogy némi információt ad az olvasóknak, beleértve a könyv szerzőjét is, a kritikus intelligenciájáról vagy becsületességéről, vagy
mindkettőről.
– * És a szerkesztő? Találkozott már olyannal, aki tudott önnek irodalmi tanácsokat adni?
– „Szerkesztőn”, gondolom, a korrektort érti. Ezek között ismertem végtelenül tapintatos, finom és kristálytiszta embereket, akik úgy vitattak meg velem egy pontosvesszőt, mintha
becsületbeli kérdésről lenne szó – mint ahogy egy művészeti kérdés gyakran az is. De találkoztam néhány pöffeszkedő, leereszkedő, brutális alakkal, aki próbált „tanácsokat adni”,
amikre mindig csak egy mennydörgő „stet” volt a válaszom.
– Ön egy lepkegyűjtő, aki becserkészi az áldozatait? Ha igen, akkor a nevetése nem ijeszti el
őket?
– Ellenkezőleg, a renyhe biztonság állapotába ringatja őket, amit egy rovar akkor érez, amikor holt levélnek álcázza magát. Bár semmi esetre sem vagyok a műveimről szóló írások mohó olvasója, történetesen emlékszem egy esszére, melyet egy ifjú hölgy írt, aki entomológiai
szimbólumokat próbált találni a prózámban. Akár szórakoztató is lehetett volna az esszéje,

2016. május

15

„

ha rendelkezik némi csekély tudással a lepkékről. Sajnos, teljes tudatlanságról tett tanúbizonyságot, és az általa használt zagyva kifejezések csak bosszantón abszurdak voltak.
– Hogyan magyarázná az úgynevezett orosz „fehér emigránsoktól” való távolságtartását?
– Nos, történelmi értelemben magam is „fehér emigráns” vagyok, mivel minden orosz, aki,
miként az én családom is, a bolsevik zsarnokság első éveiben hagyta el Oroszországot, miután ellenezte az új rendszert, tág értelemben „fehér emigráns” volt és marad. De ezek a menekültek olyan sok társadalmi csoportra és politikai frakcióra bomlottak szét, mint az egész
nemzet a bolsevik puccs előtt. Nem tartok kapcsolatot „feketeszázasokkal”, mint ahogy úgynevezett „bolsevizálókkal” vagy „rózsaszínekkel” sem. Ugyanakkor vannak barátaim az értelmes alkotmányos monarchisták között éppúgy, mint értelmes szociálforradalmárok között. Apám régi vágású liberális volt, és nem bánom, ha engem is régi vágású liberálisnak bélyegeznek.
– Hogyan magyarázná a mai Oroszországtól való távolságtartását?
– Mint az újabban reklámozott hamis olvadással szembeni mély bizalmatlanságot. Mint a jóvátehetetlen gyalázatok folyamatos átérzését. Mint tökéletes közömbösséget mindazzal
szemben, ami egy mai hazafias szovjetszkij embert mozgat. Mint mély megelégedést, amiért
már 1918-ban megéreztem a leninizmusban rejlő mescsansztvó-t (kispolgári önelégültséget,
nyárspolgáriságot).
– * Hogyan értékeli ma Blokot és Mandelstamot és a többi jelentős költőt, aki az ön távozását
megelőző években alkotott Oroszországban?
– Fiatalon, több mint fél évszázaddal ezelőtt olvastam őket. Blok költészetét azóta is szenvedélyesen szeretem. A hosszú költeményei gyengék, a híres Tizenketten pedig borzalmas, valami hamis primitív hangon szól, melybe a költő feszengve bugyolálta be a művét, a végén
rábiggyesztve még egy rózsaszínű, kartonpapírból kivágott Jézus Krisztust is. Ami
Mandelstamot illeti, őt is kívülről tudtam valamikor, de nem voltam olyan szenvedélyes rajongója. Ma, tragikus sorsának prizmáján át nézve nagyobbnak tetszik a költészete, mint amilyen valójában. Mellékesen jegyzem csak meg, hogy az irodalomprofesszorok ma is különböző iskolákba sorolják ezt a két költőt. Igazából csak egy iskola létezik: a tehetségé.
– Tudom, hogy az ön műveit olvassák és támadják a Szovjetunióban. Mit szólna hozzá, ha ki is
adnák netán?
– Ó, állok elébe. Ami azt illeti, az Editions Victor épp kiadja a Meghívás kivégzésre című regényem eredeti, 1935-ös orosz kiadásának reprintjét, egy New York-i kiadó (a Phaedra) pedig a
Lolitá-t a saját orosz fordításomban. Biztos vagyok benne, hogy a szovjet állam boldogan fogja hivatalosan elismerni azt a regényemet, amelyben mintha a hitleri rendszert jósolnám
meg, és a másikat is, amiről pedig azt gondolhatják, hogy élesen elítélem benne az amerikai
motelrendszert.
– Volt valaha kapcsolata szovjet állampolgárokkal? Ha igen, miféle?
– Gyakorlatilag semmilyen, igaz, egyszer, a harmincas évek elején vagy talán a húszas évek
végén, színtiszta kíváncsiságból beleegyeztem, hogy találkozzam a bolsevik Oroszország
egyik ügynökével, aki azon ügyködött, hogy emigráns írókat és művészeket csábítson vissza
az akolba. Kettős neve volt, Taraszov és valami, és írt egy Csokoládé című regénykét, és úgy
gondoltam, elszórakozok vele egy kicsit. Megkérdeztem tőle, megengedik-e majd, hogy sza-

„

16

tiszatáj

badon írjak, és elhagyhatom-e Oroszországot, ha mégsem tetszik ott nekem. Azt felelte, anynyira lefoglal majd az, hogy mennyire tetszik ott nekem, hogy időm se lesz az újbóli távozás
gondolatát fontolgatni. Amellett, mondta, tökéletesen szabadon választhatok majd a számos
téma közül, melyek feldolgozását Szovjet-Oroszországban bőkezűen engedélyezik az íróknak, úgymint kolhozok, gyárak, fakisztáni falvak – ó, se szeri, se száma az izgalmas témáknak.
Közöltem, hogy én unalmasnak találom a kolhozokat etcetera, és nyomorult csábítóm hamarosan letett rólam. A zeneszerző Prokofjevvel több szerencséje volt.
– Amerikainak tartja magát?
– Igen. Olyan amerikai vagyok, mint az április Arizonában. A növény- és állatvilág, a nyugati
államok levegője a kapocs számomra az ázsiai és sarkvidéki Oroszországgal. Természetesen
túl sokkal tartozom az orosz nyelvnek és az orosz tájaknak ahhoz, hogy megérinthessék a
szívemet holmi amerikai regionális írók, vagy az indián táncok, vagy a töklepény spirituális
tartalma; ugyanakkor elfog valami meleg, könnyed büszkeség, amikor megmutatom a zöld
amerikai útlevelemet az európai határokon. Az amerikai ügyek durva kritikája sért és dühít.
A belpolitikában erős antiszegregacionalista vagyok. A külpolitikában határozottan a kormány oldalán állok. Ha pedig kételyeim támadnak, mindig egy egyszerű módszert követek:
azt a döntést pártolom mindenben, ami a legkellemetlenebb a Vörösöknek és a Russelleknek.
– Van olyan közösség, melybe érzése szerint beletartozik?
– Nem igazán. Egészen sok olyan embert tudnék megnevezni, akiket kedvelek, de ezek, ha a
való életben, egy valódi szigeten összegyűlnének, nagyon vegyes társaságot alkotnának.
Amellett, mondjuk, egészen jól érzem magam olyan amerikai értelmiségiek társaságában,
akik olvasták a könyveimet.
– * Mi a véleménye az egyetemi világról mint alkalmas vagy alkalmatlan környezetről egy író számára? A cornelli tanárkodása konkrétan miben segítette vagy épp hátráltatta az írói munkáját?
– Egy elsőrangú egyetemi könyvtár, kényelmes kampusszal körülötte, kiváló hely egy író
számára. Persze, ott van az ifjak oktatásának problémája. Emlékszem, egyszer, nem a
Cornellen, két szemeszter között, az egyik hallgató egy tranzisztoros rádiót hozott az olvasóterembe. Majd kijelentette, hogy 1) klasszikus zenét hallgat, 2) hogy „halkan” hallgatja, és
hogy 3) „nyáron különben sincs ott sok olvasó”. Én ott voltam, mint egyfős sokaság.
– Hogyan jellemezné a kapcsolatát a mai irodalmi közösséggel? Edmund Wilsonnal, Mary McCarthyval, a folyóirat-szerkesztőkkel és kiadókkal, akikkel kapcsolatban áll?
– Az egyetlen alkalom, amikor bármilyen íróval együtt dolgoztam, huszonöt évvel ezelőtt
volt: Puskin Mozart és Salieri-jét fordítottam Edmund Wilsonnal a New Republic számára;
meglehetősen paradox emlék ez számomra annak fényében, hogy Wilson olyan bolondot csinált magából tavaly, amikor volt bátorsága megkérdőjelezni, hogy értem a Jevgenyij Anyegint. Mary McCarthy viszont éppenséggel nagyon kedves volt hozzám nemrégiben, szintén a
New Republic-ban, bár határozottan az az érzésem, hogy igen sokat adott hozzá a maga angyalgyökeréből Kinbote szilvapudingjának gyér világához. Girodiast jobb, ha most nem említem. Az Evergreen-ben válaszoltam az Olympia Press antológiájában megjelent skorbutos
cikkére. Egyébiránt minden kiadómmal kiváló a kapcsolatom. Catharine White-tal és Bill
Maxwell-lel a The New Yorker-ből olyan meleg barátságot ápolok, hogy arról még a legarrogánsabb szerző sem tudna hála és öröm nélkül beszélni.

2016. május

17

„

– * Mesélne egy kicsit a munkamódszeréről? Előre meghatározott vázlat szerint dolgozik?
Egyik részről a másikra ugrál, vagy egyenletesen halad a mű elejétől a végéig?
– A mű mintája megelőzi a művet. Van egy keresztrejtvény, amelyben úgy töltöm ki az üres
részeket, ahogy épp kedvem tartja. Ezeket a részeket kartotéklapokra írom, amíg az egész
regény el nem készül. Ebben tehát rugalmas vagyok, de az eszközeimet illetően nagyon kényes: mindig vonalas Bristol kartotéklapokat használok és jól kihegyezett, nem túl kemény,
radíros ceruzát.
– Létezik egy bizonyos képe a világról, amelyet szeretne kibontakoztatni? A múlt nagyon is jelenvaló az ön számára, még egy olyan, a „jövőben” játszódó regényben is, mint a Baljós kanyar.
Nosztalgistának mondaná magát? Melyik időben élne a legszívesebben?
– A csendes repülőgépek, kecses légiciklik és felhőtlen, ezüstszínű egek eljövendő világában,
amelyben párnázott föld alatti utak rendszere hálózza be a földet, s a teherautókat mint
Morlockokat száműzik majd oda. Ami a múltat illeti, nem bánnám, ha a téridő különféle szögleteiből sikerülne elővarázsolni bizonyos elveszett tárgyakat, például a buggyos nadrágot és
a hosszú, mély fürdőkádat.
– Tudja, nem muszáj feltétlenül válaszolnia minden Kinbote-szerű kérdésemre.
– Soha nem vezet jóra, ha elkezdjük kihagyni a trükkös kérdéseket. Folytassuk!
– A regényírás mellett mi az, amit a legjobban szeret – vagy szeretne – csinálni?
– Ó, hát természetesen lepkékre vadászni és tanulmányozni őket. Az irodalmi ihlet örömei eltörpülnek annak gyönyöre mellett, amikor az ember felfedez egy új szervet a mikroszkóp
alatt, vagy egy új fajt az iráni vagy perui hegyekben. Nagyon is lehetséges, hogy ha nem lett
volna forradalom Oroszországban, teljesen csak a lepkekutatásnak szentelem magam, és soha egyetlen regényt sem írok.
– Mi a legjellegzetesebb posloszty a mai irodalomban? Előfordul, hogy ön is érzi a posloszty
bűnének kísértését? Vagy netán el is követett ilyen bűnt?
– A posloszty-nak sok árnyalata van. Nyilván nem írtam le őket elég világosan a Gogolról szóló kis könyvemben, ha ön úgy gondolja, bárkinek is fel lehet tenni a kérdést, hogy csábítja-e a
posloszty. Vulgáris közhelyek, a nyárspolgáriság minden megnyilvánulása, utánzatok utánzatai, álmélységek, a nyers, idióta és becstelen álirodalom – ezek persze nyilvánvaló példák. De
ha meg akarjuk találni a posloszty-ot a mai irodalomban, a freudi szimbolizmusban kell keresnünk, a molyrágta mitológiákban, a társadalmi és humanista üzenetekben, a politikai allegóriákban, az osztályok vagy a fajok jelentőségének túlzott kiemelésében meg azokban a
zsurnaliszta általánosításokban, amiket mindannyian ismerünk. A posloszty szólal meg az
olyan kijelentésekben, mint „Amerika nem jobb, mint Oroszország” vagy „Mindannyian osztozunk Németország bűnében”. A posloszty virágai virítanak az olyan kifejezésekben, mint
„az igazság pillanata”, „karizma”, „egzisztenciális” (már ha komoly értelemben használják),
„dialógus” (a nemzetek közötti politikai tárgyalások értelmében) és „szótár” (ha épp egy idiótáról van szó). Egy lélegzet alatt említeni Auschwitzot, Hirosimát és Vietnamot felforgató
posloszty. Egy nagyon elit klubhoz tartozni (amely egy zsidó nevet visel – a pénztárosáét)
sznob posloszty. Egy-egy trehány könyvkritika gyakran posloszty, de feldereng a posloszty bizonyos kifinomult esszékben is. A posloszty nevezi Blank urat nagy költőnek, és Bluff urat
nagy regényírónak. A posloszty egyik kedvenc táptalaja mindig a Művészeti Kiállítás volt: ott

„

18

tiszatáj

olyan úgynevezett szobrászok művelik, akik épületbontó munkások szerszámaival dolgoznak, idióta forgattyús tengelyeket építenek rozsdamentes acélból, zen öntvényeket, polisztirén búbostyúkokat, klotyóbéli objet trouvé-kat, ágyúgolyókat, húsgombóckonzerveket. Megcsodálhatjuk az úgynevezett absztrakt művészek gabinetti-falmintáit, a freudi szürrealizmust, dérfoltokat és Rorschach-pacákat – ez mind ugyanolyan silány, mint az akadémikusok
„Szeptemberi reggel”-e vagy „Firenzei virágárus lány”-a volt fél évszázaddal ezelőtt. Hosszú a
lista, és természetesen mindenkinek megvan a maga béte noire-ja, a maga fekete macskája
ebben a sorban. Az enyém egy légitársaság reklámja: egy alázatos nyomorult felszolgálja az
ételt egy fiatal párnak – a nő elragadtatottan nézi a szendvicskét, míg a férfi sóváran bámulja
a légikísérő hölgyet. Ja, és természetesen a Halál Velencében. Láthatja, milyen széles a skála.
– Vannak olyan kortárs írók, akiknek a munkáit nagy élvezettel követi?
– Van néhány ilyen író, de nem nevezem meg őket. Az anonim élvezet senkit sem sért.
– Van, akit kínkeservesen követ?
– Nincsen. Sok elfogadott író számomra egyszerűen nem létezik. Nevük üres sír fölé van vésve, könyveik makettek, abszolút senkik az én olvasói ízlésem szerint. Brecht, Faulkner, Camus és sokan mások számomra abszolút semmit sem jelentenek, és le kell győznöm a gyanút,
hogy összeesküvést szőttek az agyam ellen, amikor látom, hogy a kritikusok simán elkönyvelik „nagy irodalomnak” Lady Chatterley kopulációit vagy a tökéletesen hamis Pound úr
pretenciózus badarságait. Úgy vettem észre, hogy ő egyébként már elfoglalta Schweitzer doktor helyét egyes házakban.
– * Mint Borges és Joyce csodálója, ön is hasonló élvezettel ámítja az olvasót mindenféle trükkökkel, szójátékokkal és fejtörőkkel. Mit gondol, milyennek kell lennie a kapcsolatnak olvasó és
író között?
– Nem emlékszem semmilyen szójátékra Borgesnél, igaz, csak fordításban olvastam. Mindenesetre az ő finom kis meséi és miniatűr minótauroszai semmiben sem hasonlítanak Joyce
nagy gépezeteire. Nem találok sok fejtörőt az ő legragyogóbb regényében, az Ulysses-ben
sem. Másfelől ki nem állhatom a Finnegans Wake-et, amelyben a cikornyás szószövet rákos
burjánzása aligha tudja jóvátenni a folklór és a szimpla, túlságosan szimpla allegória borzalmas jovialitását.
– Mit tanult Joyce-tól?
– Semmit.
– Ne már!
– James Joyce semmilyen módon nem volt hatással rám. Az első rövid találkozásom az
Ulysses-szel 1920 körül történt a Cambridge-en, amikor egy barátom, Peter Mrozovski, aki
hozott egy példányt Párizsból, a szobámban fel-alá trappolva felolvasott egy-két csípős részletet Molly monológjából, amely, entre nous soit dit, a könyv leggyengébb fejezete. Tizenöt
évvel később, amikor már kiforrott író voltam, és nemigen kívántam se megtanulni semmit,
se lemondani bármiről is, végül elolvastam az Ulysses-t, és roppantul tetszett. A Finnegans
Wake viszont hidegen hagy, mint minden dialektusban írt regionális irodalom – legyen az
akár a zseni dialektusa.
– Nem készül könyvet írni James Joyce-ról?

2016. május

19

„

– De nem csak róla. Szándékomban áll kiadni egy sor húszoldalas esszét különböző művekről
– Ulysses, Bovaryné, Kafka Átváltozás-a, Don Quijote stb. Mindegyiknek a cornelli és harvardi
előadásaim képezik az alapját. Kéjesen emlékezem, ahogy ízekre szedtem a Don Quijoté-t, ezt
a kegyetlen és nyers régi könyvet, hatszáz hallgató előtt a Memorial Hallban, némely konzervatívabb kollégáim nagy riadalmára és bosszúságára.
– És mi a helyzet az egyéb hatásokkal? Puskin?
– Valamelyest, de nem jobban, mint ahogy, mondjuk, Tolsztojra és Turgenyevre volt hatással
Puskin művészetének büszkesége és tisztasága.
– Gogol?
– Ügyeltem rá, hogy ne tanuljak tőle semmit. Tanárként Gogol gyanús és veszélyes. A legroszszabb munkáiban, amilyenek az ukrán írásai, fabatkát sem ér; a legjobbakban pedig utolérhetetlen és utánozhatatlan.
– Bárki más?
– H. G. Wells volt a kedvencem gyerekkoromban. Igazi, nagy művész. A szenvedélyes barátok, az
Ann Veronica, Az időgép, a Vakok országa – ezek mind sokkal jobbak, mint bármi, amit Bennett,
Conrad vagy éppenséggel Wells bármelyik kortársa alkotott. A társadalmi elmélkedéseit persze
nyugodtan át lehet ugrani, de a szerelmei és fantasztikus történetei ragyogóak. Volt egy szörnyű pillanat az egyik vacsoránál a szentpétervári házunkban, amikor Zinaida Vengerov, a fordítója, egy biccentés kíséretében közölte vele: „Tudja, az én kedvencem öntől Az elveszett világ.”
„A háborúra gondol, amit a marsiak elveszítettek”, szólt közbe apám gyorsan.
– Tanult valamit a hallgatóitól a Cornellen? Vagy tisztán csak anyagi okokból tanított? A tanítás megtanította valami fontos dologra?
– A tanítási módszerem megakadályozta, hogy igazi kontaktus alakulhasson köztem és a
hallgatóim között. Legjobb esetben visszamondtak ezt-azt az agyam tartalmából a vizsgákon.
Minden előadásomat nagy szeretettel, kézzel írtam, majd legépeltem, és komótosan felolvastam a diákok előtt, néha megállva, hogy átírjak egy mondatot, néha pedig megismételve egy
bekezdést – az emlékezet ösztökélése végett, ami ugyanakkor ritkán váltott ki bármilyen változást a szavaimat lejegyző csuklók ritmusában. Örültem, hogy van néhány gyorsírásszakértő a hallgatóságban, remélve, hogy átadják az általuk eltárolt információt kevésbé szerencsés társaiknak. Hasztalan próbáltam elérni, hogy hús-vér megjelenéseimet felváltsák
magnóra vett szövegekkel, amiket az egyetemi rádión keresztül sugároznának. Ugyanakkor
gyönyörűséget leltem az elismerő kuncogásban, amely felhangzott az előadóterem valamely
meghitt zugából az előadásom egyik-másik pontján. A legnagyobb jutalmat az olyan hajdani
diákjaimtól kapom, akik tíz vagy tizenöt évvel később egyszer csak levelet írnak nekem, és
elmondják, hogy most már értik, mit kívántam tőlük, amikor arra kértem őket, hogy képzeljék el Bovaryné rosszul lefordított frizuráját, vagy a szobák elrendezését Samsáéknál, vagy a
két homoszexuálist az Anna Kareniná-ban. Nem tudom, tanultam-e bármit is a tanításból, de
az biztos, hogy felmérhetetlen mennyiségű izgalmas információt gyűjtöttem össze, miközben
tucatnyi regényt elemeztem a diákjaim számára. A fizetésem, ahogy azt történetesen ön is
tudja, nem volt éppen királyi.
– Van valami, amit szeretne elmondani arról, mennyiben segítette a munkáját a felesége?

„

20

tiszatáj

– Tanácsadóként és döntőbíróként ő felügyelte a munkámat, amikor az első prózai műveimet
írtam a húszas években. Minden elbeszélésemet és regényemet legalább kétszer felolvastam
neki. Aztán gépelés és korrektúrázás közben újraolvasta őket, meg akkor is, amikor ellenőrizte a fordításokat több nyelven. Egy napon 1950-ben, a New York állambeli Ithacában ő volt
az, aki leállított, és azt kérte, hogy gondoljam ezt át még egyszer, amikor a technikai nehézségek és a kételyeim miatt a Lolita első fejezeteit a kerti égetőbe akartam dobni.
– Milyen a viszonya a műveinek fordításaival?
– Azon nyelvek esetében, amiken én és a feleségem tudunk olvasni – az angol, az orosz, a
francia és valamelyest a német és az olasz – az az alapelv, hogy minden mondatot szigorúan
ellenőrzünk. A japán vagy török fordítások esetében igyekszem nem elképzelni a katasztrófákat, amelyekkel bizonyára minden oldal tele van.
– Milyen tervei vannak?
– Írok egy új regényt, de erről nem tudok beszélni. Egy másik tervem, amit már egy ideje dédelgetek, hogy megjelentetem az egész Lolita-forgatókönyvet, amelyet Kubricknak készítettem. Jóllehet Kubrick épp eleget átvett belőle ahhoz, hogy jogilag a forgatókönyv szerzőjének
tekinthessem magam, a film épp csak egy homályos és szegényes bepillantást ad abba a csodás műbe, amelyet elképzeltem, és jelenetről jelenetre megírtam hat hónap alatt egy Los Angeles-i villában. Nem azt akarom mondani, hogy Kubrick filmje gyenge; a maga módján elsőrangú, de egészen más, mint amit megírtam. A mozi gyakran hozzáad egy kis posloszty-ot a
regényhez, amelyet eltorzít a maga görbe tükrében. Kubrick, azt hiszem, elkerülte ezt a hibát,
de sohasem fogom megérteni, hogy miért nem követte az útmutatásaimat és az álmaimat.
Nagy kár; de legalább annyit szeretnék elérni, hogy az emberek olvashassák az én Lolitaforgatókönyvemet az eredeti formájában.
– Ha ki kellene választani egy, csakis egy könyvet, amiről emlékezni fognak önre, melyik lenne az?
– Az, amit épp írok, pontosabban, aminek a megírásáról most ábrándozom. De persze a
Lolitá-ról fognak emlékezni rám. Meg a Jevgenyij Anyegin-ről írt munkámról.
– Mit gondol, van valamilyen feltűnő vagy titkos hiányossága íróként?
– A természetes szókincs hiánya. Fura dolog ezt bevallani, de így igaz. A birtokomban lévő két
eszköz közül az egyiket, az anyanyelvemet, nem használhatom, és nemcsak azért, mert nincs
orosz olvasóközönségem, hanem azért sem, mert fokozatosan elhalványult bennem az orosz
nyelv közegében való verbális kalandozások izgalma, miután 1940-ben angolul kezdtem írni.
Az angol nyelvem, a második eszköz, amely mindig a rendelkezésemre állt, ugyanakkor meglehetősen merev és mesterkélt, éppenséggel talán megfelelő egy napnyugta vagy egy rovar
leírásához, de nem tudja leplezni a szintaxis szegényességét vagy a konyhanyelv hiányosságait, amikor a legrövidebb útra lenne szükségem a raktár és a bolt között. Egy öreg RollsRoyce nem mindig hasznosabb egy egyszerű dzsipnél.
– Mi a véleménye az írók mostanában bevett rangsorolásáról?
– Igen, észrevettem, hogy ebben a tekintetben a hivatásos kritikusaink valóságos bukmékerek lettek. Ki a menő, ki került ki a pikszisből, és hol van már a tavalyi hó. Mindez nagyon
szórakoztató. Kicsit sajnálom, hogy rólam megfeledkeznek. Senki sem tudja eldönteni, hogy
középkorú amerikai szerző vagyok, vagy egy öreg orosz – vagy egy kortalan nemzetközi torzszülött.

2016. május

21

„

– Mit bánt meg a legjobban a pályafutásából?
– Hogy nem jöttem hamarabb Amerikába. Jó lett volna New Yorkban élni a harmincas években. Ha lefordították volna akkor az orosz könyveimet, az talán megdöbbentette és megtanította volna valamire a lelkes szovjetbarátokat.
– Származik valami jelentős hátránya a mostani hírnevéből?
– A Lolita híres, nem én. Én egy homályos, duplán homályos író vagyok, akinek nem lehet kiejteni a nevét.
M. NAGY MIKLÓS fordítása

NABOKOV DIÁKJAI KÖRÉBEN, 1948.
Néhány mártír meditációba merül, kezüket összekulcsolják a fejük mögött.
Egyikük tompa tekintettel, reménnyel és gyűlölettel telve mered rám, a tiltott
tudás forrására. Egy szemüveges lány az asztalomhoz lép, és megkérdezi:
„Professzor, Kafka szóval azt szeretné, hogy azt írjuk... Vagy csak a kérdés első
felére kell válaszolni?" A C mínuszok nagy diákszövetsége, a nemzet gerince
rendíthetetlenül körmöl tovább. [...] Mikor elcsípem a nekem szegezett pillantásokat, a szemek rögvest áhítatosan a plafon felé fordulnak. Az ablakok bepárásodnak. Fiúk hámozzák ki magukat pulóvereikből. Lányok rágják gyors
ütemben rágóikat. Tíz perc, öt perc, lejárt az idő. (Nabokov egy 1964-es interjúban a vizsgáztatásról)

„

22

tiszatáj

I. helyezett*×
FORGÁCS PÉTER

Elemi boldogság
Először a csendre gyanakodott. Aztán a sötétre. A nemhangra, a nemfényre. A nemlétre. A nihilre. Akkor még így gondolta, mert boldogtalan volt. Pontosabban most is
boldogtalan, de már másképp gondolja. Az éveken át tartó kísérletezés meg az öszszegyűlt több gigabájtnyi adat azt sejteti, hogy a boldogság csírája mégiscsak valahol a lét határain belül keresendő. Ez végül is jó hír egy magafajta boldogságvadász
számára. Hiszen Gergő az volt, boldogságvadász, vagyis hát annak tartotta magát.
Amióta az eszét tudta, nem is csinált mást. Megállás nélkül kutatta a boldogságot.
Mert arról, hogy mi nem az, többet tudott a kelleténél. A nemboldogságok ezernyi arcát ismerte, sőt, elemezte, rendszerezte őket, viszont azzal is tisztában volt,
hogy kizárásos alapon soha nem jut el a megoldásig. Tudta, hogy a nemboldogtalanság állapota nem jelent feltétlenül boldogságot. Amikor kicsi gyerekként ott kuporgott félelemtől szűkölve a kamra ajtaja mögött, hogy részegen őrjöngő apja rá ne találjon, nagyon, de nagyon boldogtalan volt. Hiába tapasztotta fülére a tenyerét, mégis hosszú perceken át hallotta a szülői perpatvar beszűrődő hangjait, anyja kétségbeesett sikoltozását, a pofonokat. Aztán az apja, miután kitombolta magát, az ágyra
dőlt és elaludt. Újra csend lett. Bársonyos tapintású nemhang. Hát ezért gyanakodott akkoriban a csendre. De később belátta, hogy a csend nem boldogítja. Éppen
csak a boldogtalanságát enyhíti némileg.
Ekkortájt gondolt a sötétre is. Sokszor üldögélt a kamrában vagy a szekrényben,
esetleg bemászott az ágy alá, csendben várva, hogy leszálljon az este. A sötétedéssel
együtt általában megérkezett az apja is. Részegen. Büdösen. Vérszomjasan. Szemlátomást nem volt boldog. Az anyja sem. És őt sem boldogította a sötét. Csak biztonságban érezte magát. Kevésbé volt boldogtalan, mint a nemsötétben.
Évekkel később, valamikor kamaszkora hajnalán, volt egy pillanat, ami a boldogság közvetlen közelébe sodorta. A lányt Lucának hívták. Osztályelső volt és gyönyörű. Apró, kék vizű gleccsertavak tükröződtek a szemében. Huncut mosolya mögül
ki-kivillant a fogszabályzója. Kedves volt, pedig többnyire utálták, mert neki minden
sikerül. A megyei matematikaverseny felkészítője után valahogy egymás mellé sodródtak kifelé jövet a gimnáziumból. Átsétáltak a parkon. A tavon vadkacsák libegtek. Színük egybeolvadt a vízre hullott falevelek őszi tónusával.
– Miért van mindig nyakig begombolva az inged, Gergő?
×

Az Európa Könyvkiadó „Nabokov és én” című novellapályázatának díjazott alkotásai

2016. május

23

„

A lány óvatosan a fiú felé nyúlt és kigombolta inge felső gombját. – Lazíts!
Gergőt teljesen váratlanul érte ez a közvetlenség. Így eddig még soha nem érintette meg lány. Zavarában nem is tudta, hirtelen hogyan reagáljon, hát megkérdezte:
– Luca, te ugye boldog vagy?
A lány először meghökkent.
– Ezen még sosem gondolkoztam – válaszolta mosolyogva. Aztán ráeszmélt,
hogy végül is ezt kedveli Gergőben a legjobban: a követhetetlen észjárását.
Közben egy hattyú landolt a tó vizén, hullámokat vetve a szárnyával. Luca csodálattal figyelte a manővert. Gergő oda sem nézett. Még mindig a lány válaszán rágódott. Alig várta, hogy hazaérjen. Nyomban előhalászta fiókjából a Boldogságvadász
feliratú füzetet, és lejegyezte aznapi tapasztalatait. Az Elemi boldogság rovatba ez
került: „szag (illat), tapintás (érintés), tekintet (pillantás)”. Aztán, némi töprengés
után, beírta a „felső gomb”-ot is, kérdőjellel. A Furcsaságokhoz bejegyezte: „Van, aki
nem töri a fejét azon, boldog-e, vagy sem (pl. Luca)”.
Az esetet követően Gergő még napokig felül kigombolt ingben járt iskolába, bár
a Luca által említett lazaság fölöttébb kényelmetlennek tűnt a számára. De mindenképpen a dolog végére akart járni. Érezte, rábukkant az elemi boldogság nyomára,
ezért igyekezett a lehető legtöbb időt a lány közelében tölteni. Egyre csak bámulta
őt, majd a legváratlanabb pillanatokban odasomfordált hozzá, és átszellemülten beleszippantott hosszú, gesztenyebarna hajába, vagy alig észrevehetően megérintette
a karját.
– Gergő, az isten szerelmére, szállj már le rólam! Te nem vagy normális!
Lucának ez a már-már hisztérikus kirohanása a többiek figyelmét is ráirányította a fiú furcsa viselkedésére. Nyomban közellenséggé is nyilvánították. Amikor Gergő hazaért, első dolga volt, hogy az Elemi boldogság rovatból kihúzza a „felső
gomb”-ot. Attól kezdve újra nyakig begombolt inget viselt. Még otthon is. A látszólagos kudarc egyáltalán nem szegte a kedvét, sőt, még nagyobb elszántsággal kutatott
tovább. A gimnázium utolsó évére megérett benne a felismerés (amit egyébként Lucának köszönhetett), hogy az elemi boldogság apró magvait valószínűleg jelentéktelennek tűnő mozzanatok rejtik.
Apja közben módszeresen halálra itta magát, s valahol egy klinika rideg falai között szenderült örök álomra. Gergő nagyon neheztelt rá, mert a temetés körüli hercehurca elvonta a figyelmét az érettségire való felkészüléstől. Meg amúgy is, ő már
évekkel azelőtt rájött, és be is jegyezte a füzetébe, hogy „az alkohol nem boldogít”.
Anyja túlélte a lelki és fizikai terrort, bár néha csak hajszálon múlott az élete. Férje
halála nem rendítette meg, de nem is töltötte el örömmel. Egyszerűen tudomásul
vette. Se boldogabb, se boldogtalanabb nem lett tőle. Jól elvolt a fiával kis, kétszobás
lakásukban. Gergő, miután leérettségizett (matekból jelesen, a többiből épphogy átcsúszott), már több mint egy hónapja azzal foglalatoskodott, hogy az addigra már
többkötetes „Boldogságvadász” füzetek tartalmát elektronikus formába öntse. Ami-

„

24

tiszatáj

kor minden adatot bemásolt a laptopjába, újraolvasta az egészet, hátha elkerülte a
figyelmét néhány rejtett összefüggés. Még mindig a boldogságot kutatta. Nap mint
nap.
Az augusztusi hőségben vibrált a levegő. Lomhán vonszolta magát a nyári délután. Gergő a sarkig kitárt ablak előtti asztalnál ült, és a laptop képernyőjét vizslatta. Az ablakon túlról madárcsivitelés szűrődött be. Akaratlanul is odanézett, hiszen
a hetedik emelet magasságában ritkán fordult elő az ilyesmi. Két fecske cikázott önfeledten az óceánkék levegőben, eltávolodva, majd újra közeledve a nyitott ablakhoz. Gergő a fejét jobbra, majd balra billentve, arcán a rácsodálkozás gyermeki mosolyával, megbabonázott tekintettel követte a madarak röptét. Ujjai révedt mozdulatlanságban pihentek a billentyűzeten. Egyszerre súlytalannak érezte magát. Áttetszőnek. Nem gondolt semmire. Még a boldogság kereséséről is megfeledkezett. Lassan felállt, fellépett a székre, onnan az asztalra. Talpa alatt megreccsent a laptop.
Aztán tett még egy lépést. Végre felfedte a titkot.

NABOKOV EGY BERLINI OROSZ SPORTEGYLET KAPUSAKÉNT, 1932.
Nagyon szerettem kapus lenni. Oroszországban és a latin országokban e derék tudományt mindig különlegesen ragyogó dicsfény övezte. A kiváló kapust, aki tartózkodó,
magányos és szenvtelen, révült kisfiúk kísérik az utcán. Ugyanolyan rajongás tárgya,
mint a torreádor és a sztárpilóta. Szvettere, ellenzős sapkája, térdvédői, a rövidnadrág
farzsebéből kidudorodó kesztyűk a csapat elé helyezik. A kapus magányos sas, a rejtélyek embere, az utolsó védő. (Vladimir Nabokov: Szólj, emlékezet! Pap Vera-Ágnes fordítása)

2016. május

25

„

II. helyezett
BORBÉLY ISTVÁN

Hosszú alvás, ébredés
(VÁZLAT)
Mottók
„Lehetséges, hogy fennáll a dolgok közt valamiféle
isteni rend és összefüggés; (…) csakhogy (…) az
időnk múlásában (…), a valóságban, semmi ilyen
átfogó, egységes vagy világos formában kifejezhető összefüggés nem nyilvánult meg.”
(Ottlik Géza)
„Ha belegondolunk, formája van mindennek. A forma elől nincs menekvés.”
(Salman Rushdie)

Bevezető
Gyűlnek, gyülekeznek a különböző helyekről előhívott dolgok, miközben egyikőjüknek-másikójuknak nemcsak a térbeli, hanem az időbeli távolságot is le kell küzdenie. Vajon melyik nomád megérkezése a körülményesebb? A rövid tudósításé,
amely ugyan megjelent ebben a folyóiratban, de már rég elfeledték: noha itt írták a
közelben, névtelen szerzőjének még a csontjai is elporladtak azóta, és bár olvasható
ma is, egyre több betű, szó, mondatrészlet körvonalazódik belőle csupán bekötött,
könyvtári példányok megsárgult lapjain, amilyen lassan befejezi tárgyiasulását asztalomon, mivel e címmel idestova százötven éve nem adtak ki lapot. Vagy pedig a
kéziraté, amely újnak látszik, de egyúttal távolinak: a hotel, ahol a költő sokáig élt és
alkotott, és amelyre annyiszor hivatkozik, most is megvan, de nagyon messze innen
– ablakomon túl a sárgult levelekkel tarkázott kert, a fehérre meszelt falú szomszéd
ház, a keskeny kocsiút, a másik utca házainak-kerítéseinek folytonossághiányos
sorfala, a többi lemeztelenedőfélben lévő kert, lábuknál a kis patakkal, ahol iszapba
temetik magukat a téli álomra készülő halak, a határban az elnéptelenedett legelő, a
kifordított barázdáikkal a napra feketéllő szántók, aztán az idővel átláthatóvá fogyó
kiserdő és a sötéten magába forduló fenyves, mögöttük a szelíd ívű dombok s a közéjük tolakodó, sebes sodrású zöld vizét kanyargós medrében örvényekkel marasztaló folyócska, majd az egymás vállába kapaszkodó, tölgyerdőkkel borított hegyek,

„

26

tiszatáj

csúcsaikon a korai hó viseltes-foltos leplével, végül a kelő Hold halvány korongját
pillanatonként megcsonkoló felhőfoszlányok választanak el attól a várostól.
Vajon melyik szöveg kerül elő tehát könnyebben? Amely – e sorban elsőként tanúsítva egyúttal a határok átjárhatóságát, példázva a nyelvi, kulturális különbségek
leküzdhetőségét, valamiféle, egyelőre még kifejtetlen maradó, általános érvényű jelentés nevében, mindenesetre forma és tartalom avítt illúzióját kínálva illúzióért
cserébe – gördülékenyre és kortalanra csiszolt szórakoztató-borzongató-tanulságos
elbeszélést tartalmaz. Így érkeznek sorban, rendben. Amelyben mindez, darabosabb előadásban, dísztelenebb eszközökkel, társul egyfajta meteorológiai és orvosi
kuriozitással szolgáló, ám elsődlegesen mégis tudományos ismeretterjesztőnek minősülő szándékkal, még ha ugyan meglehetősen korlátozott hatókörű, mulandó
szavatosságú is az, éppen a lehetőségei szűkösségének megfelelően, képességeikészségei tudatában, illetve esetlegesen nagyra törő intenciója ellenére. Csakhogy
időbe telik, időigényes a folyamat. Amelyet az eltelt idő távlatából kétségtelenül úttörő szociológiai tanulmány kísérleteként lehet számon tartani, ami módszertani
kezdetlegességével, célirányos egyszerűségével is képes méltánylandó eredményeket felmutatni, értelemszerűen nem pusztán dokumentatív szempontból, mivel az
archiváló objektivitást jóleső anakronizmusként járja át a közvetlen megfigyelés
áradó személyessége, a tapasztalatok mögött rejtőző bensőségesség. És eltökéltséget kíván, a kiválasztás tudatából eredő határozottságot. Amely ehhez képest mármár ötletszerűen különnemű, más és más fajsúlyú hasznos mulatságok – különös
megfigyelések, sajátos észlelések, váratlan társítások, meglepő következtetések,
merész feltételezések, homályos sejtések… és folytatható a sor – tetszőleges hoszszúságú, mélységű számbavételét kínálja, legalább ennyire változatos témakörök
között csapongva. A hívó szó megtette a hatását. Amelyben a szaktudományos igényű néprajzi elemzés a tényekből, a kiegészítő adatokból olyan összefüggéshálózatot próbál megteremteni, ami a legjelentéktelenebbnek vagy leginkább idegenszerűnek, távolinak tetsző részletet is magába foglalja, egyszersmind értelmezve valamennyit: feltárva és feltöltve azokat. Ugyan az utazás kiszámíthatatlanságán
ez mit sem változtat. Talán a lapszélen jegyzetelt regény, novellás- és verseskötet,
vagy a szamárfüles gépirat, a hangyabetűs autográf szöveg – azaz a dokumentumok
után az úgynevezett művek közül néhány. Akárhogy is, vándorlásuk azért véget ér.
Netán az a kommentár, értelmezés, bevezetés vagy függelék, amely mint feljegyzés,
amely mint vázlat, amely mint előtanulmány lapult eddig egy dossziéban, egy fiókban, egy szekrény mélyén. Mivel formát nyernek újra vagy végre, segítenek nekem.
És melyik tárgynak, helynek, építménynek, alaknak kell kibontakozásakor több
és nagyobb nehézséget leküzdenie?… Lám, újabb megtört gerincű, vaskos könyvek
közelednek. Vers, próza és dráma, különös válogatás, hozzák magukkal a történetüket, színes képekkel, sok szereplővel, egymást keresztező mellékszálakkal, téridőtől
független helyszínek és idősíkok egymásra tolásával, látomásaik végtelenhatványozta, varázslatos egybejátszásával. Nemsokára a karomat kell mindössze

2016. május

27

„

kinyújtanom és kézbe foghatom, fellapozhatom bármelyiket. Aztán tollak, ceruzák,
radírok tűnnek fel, a törlés legalább olyan fontos tehát, és írógép-klaviatúra, kattogása visszhangozhat a csupasz falak között, majd számítógép-billentyűzet, mire vezet ez a modernizáció?, a monitor tükre egyelőre homályos, csupán magamat látnám – optikai csalódás –, ha közel hajolnék. Megjelennek, kibontakoznak, láthatóvá
válnak, jönnek a maguk feltartóztathatatlan-bizonyos, tervszerű-monoton egymásutánjában, realizálódnak, félhomályos szobákban, termekben papírok és füzetek
landolnak kisebb-nagyobb asztalokon, amik előtt, fölött vagy mögött, kissé oldalt, a
poros ablaküvegek másik oldalán nemigen látni senkit: ezeknek az épületeknek a
környéke kihalt, a kisház többi helyisége üres, és a szálló folyosói is néptelenek, a
könyvtárak olvasótermében pedig már csak az ő lámpája ég. Herceg Andrást egyedül hagyták, magára maradt, ő hajol a papírlapok, könyvek fölé, s ha olykor föltekint, vagy a szemközti sivár tűzfalakat, vagy a ködben ázó kerti fákat, vagy a sötétségen átpislogó nagyvárosi fényeket láthatja – hogy reménytelenség-érzését tovább
fokozzák vagy csillapítsák valamelyest, igen.
Lassan minden a helyére kerül előttem, az asztalán, a papírjain és körülötte. Még
a csend kell, a másik és a többi, amint átjárja őket, beléjük ivódik. A grafit súrlódása
a lapok felszínén, a toll sercegése, miközben tintát présel a rostok közé, a leütések
tompa kalapács-robaja, a meglendített sín csúszásának-elakadásának mechanikus
zöreje, a sorvégi csengetés, és a gombnyomásra feltámadó követhetetlen tombolás:
az elektronikus áramkörök érzékfeletti lüktetése a képernyő villódzásában, a komputer testének finom remegésében. A láz kell még, az egyfolytában emésztő belső
forróság, a mellkasra nehezedő szívszorító fájdalom, a szédület, a köd, a homály és
tompaság, amely a tudatot üli meg, a szorongás, amely a lélekre telepszik, a fáradtság, a nappali sötétség, az álomtalan éjszaka, az otthontalanság, az ideiglenesség, a
hiábavalóság és feleslegesség érzése-élménye, amint manifesztálódnak egy folyvást
reszkető kézben és fénytelen-üveges szempárban, vagy egy idővel deres tarkára
szürkülő szakállban és végleg mosolytalan-merevvé szikkadó arcban. A befelé figyelő tekintet kell, amely az érzékletek útját követi nyomon a testben, az izoláció, a belső emigráció vagy száműzetés, a világból való kivonulás vagy kirekesztés…
És bár még mindez nagyon vázlatos, és sok részletet kell kiegészíteni és befejezni, a szövegek, dokumentumok, művek, jegyzetek mögött – bennük, általuk – élő
ember mozdul, emeli a kezét, szorítja az íróeszközt, üti a billentyűket, érinti finoman a klaviatúrát – és áll fel az asztaltól, csukja be a könyveket, megy ki a házakból,
hagy maga mögött bérelt lakást, félhomályos olvasótermeket, olcsó hotelszobát, lép
ki a szabadba, udvarra, utcára, térre, tesz egy lépést, majd egy következőt az úton,
hogy attól kezdve, döntései és választásai erőterében, a körülmények és a véletlenek játékpályáin, a történetei millió- és millióféleképpen folytatódhassanak tovább.
Hiszen ő, mit sem törődve azzal, hogy világa nem érte el a teljes és végleges tárgyiasultságot, és itt is, ott is tudatosítatlan és érintetlen részleteket őriz, már ezzel a
kezdéssel vastagon otthon van az életben. Ami viszont rendjén is való: a majdani

„

28

tiszatáj

regénynek (Herceg András a Palace Hotel című regénynek az egyik fő szereplője) –
mely lezárt, teljes és végleges formájú – az otthonossága természetes feltétel és követelmény a számára az első pillanatoktól fogva. Adottság ugyanakkor, amellyel a
rendezetlen viszonyok között sincs az egyszerű tudomásul vételen kívül egyéb teendője – igaz, egy másik szinten, később, a keletkező-múló, elsődleges idegenszerűség formálódásakor a maga javára kell fordítania. Továbbá távlati cél, egyike a legfontosabbaknak, amelynek megteremtése érdekében a kapcsolatok, kötődések percenként kínálkozó végtelen variációinak áradatában minden tőle telhetőt el kell követnie, de amely – ebben a létrehozásáért vívott heroikus-közönséges küzdelemben
– kimondatlanul, mégis a leghatározottabb érvénnyel megszabja majd, befolyásolja
törekvései jelentős részét.
Az élet dolgai, miközben rendeltetésszerűen felépítik ezt a világot a maga titokteljes rétegzettségében – mely állandó változásban van –, nem függenek ennek
anyagi összetételétől, mibenlététől, szerkezeti állapotától. Egyelőre nincs hatással
rájuk sem átláthatatlan mélysége, amely a kezdet és vég határhelyzete között próbálja integrálni az időt, sem eleven szépsége, amely mint valami kimeríthetetlenfeltáratlan háttérsugárzás, eltérő intenzitással járja át, foglalja el és sajátítja ki a tér
valamennyi meghatározott pontját. Mivel ezek a folyamatos jelenidejűséggel bíró,
apróbb-nagyobb, megfogható, megfogalmazható, leírható dolgok – sejtéseikkel, ígéreteikkel, lehetőségeikkel együtt – a működésbe lépésükig olyan, holt, mindentől elzárt elemi részecskék, amelyek egymást átható, kölcsönösen megtermékenyítő alkotóelemekké, eleven komponensekké egy nagy elgondolás részeként válnak, amikor végre, egyetlen kivételes pillanat kataklizmájában vagy éppen a vajúdásszületés elhúzódó kínjában-gyönyörében, felszabadulnak a bennük rejlő teremtő és
pusztító energiák…
Herceg András világa így épül tehát – így épült, így építhető – fel belőlük a szemem láttára, ott, a távoli városban, saját törvényszerűségeinek engedelmeskedve,
illetve az ő akaratából, valamint most és ezután, itt, az én közreműködésemmel.
A tárgy kifejtése
Hangok és szavak következnek. Mondatok. Metaforák. Tézisek. Naplók. Levelek.
Párbeszédek. Történetek. Töredék. Amit lehet tudni.
1. számú melléklet (A tudósítás és a kézirat)
Herceg András egy becsületes, magát meglehetősen bíró paraszt Nógrád vármegyében, országbírája Szentiványi Ferenc őexcellenciája jobbágya, április 13-diken
1802. a maga falujából Majdonból Nógrád vármegyében korán reggel elindult Málnapatakra deszkákat venni, s végezvén dolgát, déltájban visszaindult a szálmatercsi
pusztán keresztül Bercete nevű falu felé, hol az öccsével bizonyos krumpliföld bevetése felől akart értekezni.

2016. május

29

„

Midőn innen hazafelé a hegyen keresztül utazna, egy sűrű hófelleg kezdett
emelkedni, mely elől ő egy kőszikla üregbe vonta magát, melyben mintegy három
ember férhetett volna el. Itt álomba merült, mely egész 8-dik augusztusig tartott
ugyanazon esztendőben, és így egész 16 hétig, anélkül, hogy azon idő alatt legkisebbet is evett volna. Minekutána felébredett, nagyon bágyadtnak s erőtlennek érzette magát, s látta, hogy azon az oldalán, amelyen feküdt vala, minden ruhája
elrothadott. Nagynehezen elváncorgott a házához, ahol alig akarták befogadni.
Egész 8 napig visszatérése után az állkapcájában való nagy fájdalmak miatt, nem
tudta a száját felnyitni, és csak valami kevés levest ehetett. Negyednap múlva felvette az oltáriszentséget azután ismét 3 napig aludt. Ismét felébredt magától, minekutána egy fejében lévő kelevény megfakadt volna, melynek gennyedtsége mind a
két fülén bőven folyt ki. Ezután lassan-lassan magához jött az ember, visszanyerte
előbbeni erejét, s már tökéletes egészségben van, úgyhogy azólta gyermekeket is
nemzett.
∗
Oktalan, ismétlem, szomorúságom ma is oktalan.
Mint tegnap volt, és holnap lesz. Ezért nem a tegnapi
szülte: ma volt tegnap még. És nem előleg a holnapi
számláról: holnap ma lesz újra. (Tehát ugyanaz marad,
egy-nap, holnap volt és tegnap lesz, ma, örökre, ma.)
Mondom, nincs oka és értelmetlen. De kitart velem,
mindig-egy órák, percek, pillanatok közepette, hogy
míg az időtlen idő munkáját végzi be, társ legyen,
kísérő és sorsos – – – – – – – – – – – – – – – – – – –
–––––––––––––––––––––––––––
2. számú melléklet (A dokumentumok)
Magyarországon, Nógrád vármegyében április 13-án – de ennek már idestova kilenc éve – eltűnt egy Herceg András nevű ember. Kár volt érte, mert becsületes ember volt, amellett eléggé jómódú, és csak nemrégiben nősült. Tűvé tették érte az
egész országot, újsághirdetés útján is kerestették, de hiába. Senki sem tudta, hova
lett Herceg András. Az öccse elmondta, aznap délelőtt náluk járt, az ő falujukban
(erről a felesége is tudott), délben pedig, mikor eljött tőlük, azt mondta, hogy most
hazaindul. Miután semmiféle életjelt nem adott magáról, hozzátartozói végül halottnak hitték, gyászba öltöztek, és misét mondattak az elhunyt lelki üdvéért.
Aztán eljött augusztus 8-a, és egy kőszikla üregében megmoccant valami. Megmozdult és kinyújtózott. Nyújtózás közben érezte, ahogy felbizsereg benne az élet.
Mikor már talpon volt, akkor kezdett motoszkálni benne a kérdés: „Én az ifjabb
Herceg András vagyok? – Azt hiszem, igen.” De aztán, ahogy kibotorkált a barlangból, és látta, milyen vakítóan kék az ég, a levegő szinte remeg a hőségtől, ismét el-

„

30

tiszatáj

fogta a bizonytalanság: „Nem, mégse lehet, hogy én vagyok Herceg András. Mert ha
én Herceg András vagyok, akkor hogy lehet az, hogy most nyár van? Hát nem hófúvás volt, mikor bemenekültem ebbe a barlangba, és elaludtam?” Az illető kezdett
fokozatosan magához térni. „No – gondolta –, majd elválik mindjárt, mi az igazság.
Mert ha én vagyok Herceg András, kétellem ugyan, de ha mégis, akkor a feleségem
biztos meg fog ismerni.” Hanem az igazság próbára tevése még odébb volt, hiszen
az illető mozdulni is alig bírt, jártányi ereje is alig volt, nemhogy a lábát szedni tudta
volna. Üggyel-bajjal mégiscsak elvergődött valahogy a faluba; az asszony éppen sárgarépát pucolt a verandán. Ahogy meglátta az emberét, örömében és ijedtében eldobta a kést, és már röpült is feléje ölelésre tárt karral, könnyező szemmel. „Lassan,
te! – suttogta elhaló hangon az illető. – Még felborítasz!” És ha nem szól rá, az aszszony azzal a szerelmes hevével talán csakugyan ledöntötte volna a lábáról ebben a
mostani, harmatnál is gyöngébb állapotában. A fogadtatásból mindazonáltal láthatta, hogy mégiscsak ő Herceg András.
De sajnos korai még az öröm, nyájas olvasó! Mert az a szegény kikoplalt ember
nem bírta felnyitni a száját az állkapcsában hasogató nagy fájdalmak miatt, később
leesett a lábáról, végül már csak hálni járt belé a lélek, megáldozott még utoljára, és
újból elaludt isten szent nevében. Harmadnap, amikor már mindenki lemondott róla, fölfakadt a fejében egy mérges kelevény. A megindult genny pedig kifolyt a két
fülén. Mihelyt az a ciszta kinyílt és úgy-ahogy kitisztult, Herceg András kezdte viszszanyerni korábbi erejét, lassacskán rendbe is jött, azóta pedig már több gyermeket
nemzett, még ma is él tökéletes egészségben.
∗
Fiatal házas korában érte az eset, több mint húsz esztendővel előbb, egy áprilisi
délután három fertály háromra. Északnyugot és nyugot-dél felé nehéz felhők borították el az eget, de őt, ki a hegyen át testvérének falujából igyekezett haza, – fenyegetni nem látszottak.
Sajnálkodva az ezen tájékon lakó embertársain, hol sokáig lebegett a felhő, úgy
vélte, hogy magának nem az egyenes utat veszi őhozzá, hanem egészen nyugot-dél
felé fog tartani. Azonban egyszerre fordulást tett a felhő, s egyenesen neki s hegyének vágott oly szörnyű erővel s dühösséggel, hogy a fölszakadó hóförgetegben az
életben megmaradás minden reménységét semmivé tette volna, ha csak nem talál
magának alkalmas menedéket a sziklakő hasadékában.
Ily vihart száz esztendőn felül élt öregek nem láttak életökben, s lehetetlen az
elképzelése ezen szörnyű időnek, mert egészen tudhatni és érezhetni ezt látni kellett, ő ezt utolsó ítéletnek gondolta lenni.
A barlangban az oltalmas sötétben s melegben elaludni hamar nem volt nehéz
neki.
Mikor pedig később eszére jött, ruháját rongyosnak, egyszerre kezét s lábát jeges
hidegnek találta, a fejét súlyos nehéznek, és száját kinyitni nem volt ereje, felállni s
menni oly nehezére esett, mint a kis gyermeknek, mikor először próbál maga járni.

2016. május

31

„

Kinn a Nap tüze vakította lankadt szemeit, langyos szellő ütötte fonnyadt bőrét,
az idő nyárra mutatott.
Oly nagyon megtöretett egész testében, hogy hazatérve a házában alig ismertek
rá, arca beesett, termete lefogyott, háta meghajlott, – négy hónap telt el mióta elveszett s holtnak hitték, és most ismét doctort kellett hívni. Mivel nem szólt, nem
evett, nem ivott, aludni kívánkozott csak tovább. A harmadik napon estvéli 3 óra
tájban aztán felébredt, és a konyhába küldetett.
Ami a diétát illeti: früstükre makkávét foghagymás és zsályás téjjel – ebédre
rizskása vagy árpakása levest igaz sáfránnyal jó sűrűen – fokhagymás pecsenyét,
veres bort – ozsonnára dünsztölt birsalmát s több efféléket rendelt a doctor. A
szomjúság oltására ismét vagy rizskása levét vagy veresbort citrommal vagy berkenye levét adatta.
Azonban a következő reggelen megint elgyengült Herceg András. Hívták tehát a
papot, kinek – látván, hogy siralmas alakjában isten akarata szerént nyer vigaszt s
nem orvosi ápolgatás vagy patikaszerek által, – az utolsó szentségben kellett őt részesíteni.
Mikor békében elaludt, a kezét fogta ifjú felesége, s sírt hevesen.
De a harmadik napon ismét arra ébredt, hogy megpattant valami a fejében, s füléből váladék patakzik. A doctor többek közt a Ratanthiát Extractumban, vagy e helyett a Tormentilla és Chamomilla Extractumát, néhány esetben a Nux Comicának
Infusumát v. Extractumát, sat. használta a baj elfojtására.
Végtére egynéhány hét múltán egészséges állapotát teljességgel volt szerencséje
visszaszerezni, hogy betegségéből felgyógyulván a maga idején munkálkodjék tovább becsülettel s szorgalommal családja boldogulásán.
A hosszú aluvás történetét pedig későbben gyermek fiai s lányai kedvére mesélte intő példaként, mondván ifjúkorában elvesztett valamit, ami az övé volt, még sem
bírta, s megnyert valamit, amit bírhat ugyan, még sem lett az övé.
(Egy figyelmetes és tudós orvosnak tudósítását közöltük Herceg András csodálatos
elalvásáról és gyógyulásáról, mely históriának híre nem csak Magyarországon, de
más országokban egyaránt elterjedt, – kit is beteg lyánkáját gyógyítván volt alkalma
a doctornak kikérdezni.)
∗
A következő nagy család, melyet még az öregapa kormányoz, 7 tagból áll. A legidősebb Herceg András, a családfő apja 5 éve özvegy, 64 éves, András gazda, a családfő
22 éve nős, 42 éves, Anna, a felesége 39. András, a legidősebb fiuk 21 éves, 1 éve
házas, ki feleségével, Erzsébettel (18 éves), első gyermeke születését várja, és a
szokások ellenére külön házba készül költözni. A családfőnek és feleségének még 4
gyermeke született, melyből kettő, Éva és Imre pici korában elhalt, Mária, az első
leányuk 19 éves, még nem férjes, László, a második fiuk 14 éves. András gazdának 5
testvére közül hárman élnek – Anna, István és Teréz –, részint ugyanebben a falu-

„

32

tiszatáj

ban, ketten szinte a közvetlen szomszédságban, egy pedig más községbe házasodván, távolabb a szülői háztól.
A még majdnem egészen munkabíró öregapa, kinek hatalma és tekintélye a család minden tagja előtt kikezdhetetlen, a közösséget erővel, tapasztalattal s főként jó
tanáccsal szolgálja. Az ő státusza szilárd, köszönhetően a hosszú, tevékeny élete során felhalmozott tudásnak a gazdálkodás mindenféle területein, valamint a veleszületett kedélyéből s természetéből adódó józan bölcsességnek, továbbá a tiszteletnek
és megbecsülésnek, amit ifjúkora meseszerű kalandjával kivívott, melyről különben
téli estéken az összegyűlt hallgatóság előtt szívesen tart fordulatos, ízes beszámolót, tanúsíthatjuk. Ez: az étlen-szomjan, több héten keresztül tartó, színes álmoktól
terhes alvás története, a világtól elzártan egy barlangban, ennek utána pedig kálváriája: betegsége és gyógyulása a halál torkában, orvosi, jogi és egyházi igazoltatása.
Az asszony és a két fiú főként a mezei munkákban és a jószág körül segítenek a
gazdának, kivált, míg a legidősebb fiú, immár saját családdal, a maga feje szerint önálló gazdaságot nem alapít. A nagy lány, míg férjhez nem adják, leginkább a házat
tarja rendben, és a ház körüli munkákban vesz részt.
∗
Hogy az emberek most korábban vénülnek, mint régente, ezt egy egészségügyi lap
nagy részben azoknak a fölfedezéseknek tudja be, melyek az embert kényelmében
akadályozzák. Ilyen pl. a telephon, hiszen ennek a csengettyűje örökösen a fülünkbe
cseng. Ilyen a villamos világítás, mely erős fényével közvetlen szemünk látóidegét,
közvetve pedig agyvelőnket ingerli. De ide sorolandók a vasúti hálókocsik is, melyek rázásukkal teszik beteggé testünket és idegrendszerünket. Továbbá nyilvánvalónak látszik, hogy a gyors étkezés megrontja a gyomrot, a nagy városi örökös lárma pedig megrabolja álmunkat.
A vénülés okai közül 30-40 évvel ez előtt az ilyen jelenségek hiányoztak. A hoszszú élet példáival gyakorta lehetett találkozni. Köszönhetően az egészséges, vidéki
magyarországi klímának, a nyugodalmas életnek, jó féle ételeknek, italoknak és
hosszú alvásnak. Egy szerencsés fekvésű helységben (Majdon, Nógrád) pl., mely
hegy, völgy és erdő között fekszik, távol mocsaraktól, a víz kősziklából fakad, igen
éltető, tápláló és erősítő, hol az emberek mértéktartó, munkás szegénységben élnek, 1870 és 1880 között a 85 és 100. évüket heten érték meg. Torma János 85,
Lázár István 88, Herceg András 90, Halász Éva 91, Erős Mihály 92, Mező András 95,
Horváth Rozália éppen 100 évesen csukta le örökre a szemét.
Hogy a vallási meggyőződésnek és a tudomány fölismeréseinek mi közük lehet
egymáshoz, mutatja a falu plébánosának jegyzetben idézett visszaemlékezése. E
szerint a Herceg András emlékére tartott gyászmisén, melyet az elhunyt gyermekei
és nagy számú unokái mondattak, a 117. zsoltár 17. versét vette textusul: „Nem halok meg, hanem élek, és hirdetem az Úrnak dolgait”. A megemlékezett aggastyán fiatalkorában azzal vált nevezetessé, hogy halálos betegségből menekült meg hónapokig tartó mély alvásának és álomlátásának köszönhetően, s lett később hosszú éle-

2016. május

33

„

tében az egyik legmegbecsültebb családapa és legderekabb gazdálkodó a faluban. A
textus pedig annál nagyobb figyelmet érdemel, mivel maga Dávid király az ember
életét csak 70-80 esztendőre határozta meg, de a tapasztalat megmutatja, hogy az
egészséges szülőktől született, mértékletes és rendtartó emberek s nevezetesen a
korán kelők, hosszabb életet érhetnek meg ennél, míg ellentétben a bőségben és
mértéktelenségben élők, azok Dávid fájdalmait korábban tapasztalják.
∗
Bevarrott ujjú, rövid férfiing, pálhás, gallérpántja bojtos madzaggal zárul, a gallér
mellett „pöcök”, ujja vége nyitott, varrásait és ujja végét hímzés borítja.
(A vásznat vállon át kettéhajtották, a nyaknál T-alakú nyílást vágtak rajta. A vállba bevarrt ujjak vége, a kézfő és az ujjak alatt az oldalak találkozása is nyitott volt. A
hónaljba kis négyzetes, karöltőt bővítő toldást, pálhát varrtak. A nyak T-alakú hasítékát rendszerint madzaggal összekötözték. Amikor két külön darabból szabták az ing
elejét és hátát, a nyak hasítékát keskeny nyakpántba, gallérba fogták. A vállvarrások
közé, a gallér mellé kis háromszögletű toldást, pöcköt illesztettek, hogy a kivágás íve
kövesse a nyak vonalát. A rövid derekú, nyitott ujjvégű változatot borjúszájú ingnek
nevezték.)
Eredetijét a Néprajzi Múzeum textilgyűjteménye őrzi. Feltehető kora miatt – valószínűleg a 19. század első felében készült – a gyűjtemény megbecsült darabja,
még erősen megrongált állapotában is, minthogy a jobb oldala szinte teljesen szétfoszlott. Adományozója a majdoni özv. Herceg Andrásné az 1940-es években.
Befejezés
Hangok és szavak következnek. Remények. Hosszú alvás, ébredés. Lehetek én N. N.,
X vagy Y, A vagy B, akárki, kívülálló, szemlélő vagy szereplő. Kudarc.
(Mindennek vége lesz tehát. Az összegyűjtött dolgok, ó jaj, visszaszélednek a helyükre. A szintek összecsúsznak, a sorok kifakulnak, Herceg András eltűnik. A szövegek egymás után visszatérnek oda, ahonnét vétettek. A papírok, a tollak, a könyvek bezárulnak a szobákba, a szobák az épületekbe, az épületek megfordulnak, és
ellibegnek. Ellibeg minden. Széthullik a harmónia, a gondolat. És ismét csak nyomaszt a világ tarkabarka tartalmatlansága.)

IRODALOM
A Vázlatban előforduló mottók, jelöletlen idézetek forrásai: Ottlik Géza: Iskola a határon;
Salman Rushdie: Az éjfél gyermekei (ford.: Falvay Mihály); Vladimir Nabokov: A müncer
(ford.: Bratka László); Hazai Tudósítások; Johann Peter Hebel: Kincsesládikó (ford.: Halasi
Zoltán); Regélő magyar századok; Frédéric Le Play: A vidéki Magyarország élete (ford.: Pál Ferenc); Hasznos tudnivalók; Paraszti élet Majdonban. A majdoni Tájház-Falumúzeum állandó
kiállításának katalógusa.

„

34

tiszatáj

III. helyezett
VARGA LÓRÁNT

A döntés
Azt hiszem, nem tehetek mást: leírom, ahogy volt, legalábbis, ahogy mindezt átéltem. Ha nem így tenném, akkor nem értettem volna meg belőle semmit, még ha ez a
nagynak tűnő megértés oly csekélyke is, mint egy porszem, vagy egy régen elfelejtett és már soha eszünkbe nem jutó gyerekdal.
Két éve történt. Svájcban jártam, és a járást szó szerint kell most érteni. Az apostolok lován szeltem át az öreg kontinenst, vagy legalább is egy szeletét. Vezeklésnek
szántam, és – amikor éppen nagy szavakra áhítoztam – zarándoklatnak neveztem. A
tények tükrében azonban nem volt más, mint magányos gyaloglás a Jura hegység
lábánál őrt álló francia Besancon-tól az Alpok túloldalán szintén bástyaként strázsáló olasz Ivrea városáig. Gyalog, a Szent Bernát-hágón át, keresztül az Alpokon.
Eszement természetjárók és időmilliomosok vállalkoznak ilyen utakra. Egyik sem
vagyok, mégis úgy éreztem: itt az ideje, hogy tegyek valamit; valamit, vagy bármit,
ami kimossa fejemből a kétségeket, azt a szoros és biztos marokkal fojtogató gondolatot, mely szerint életem nem ér egy petákot sem. Nincs önismereti válságom –
nem szoktam ilyen fárasztó dolgokkal foglalkozni –, még azt sem állíthatom magamról, hogy elégedetlen lennék mindazzal, ami eddig a hátam mögé került. Csupán
nem látom a következő lépést, azt a néhány métert, mely ez eddig tisztán kirajzolódott előttem. Író vagyok. Vagyis mások ezt állítják rólam, és mivel ez a nagylelkű
megszólítás meglehetősen kellemesen hat rám, készségesen elfogadom a rám tukmált címkét. Hiszen nincs benne nagy hazugság. Írok, és a leírt sorok megjelennek
itt-ott. Hol egy újság, hol egy válogatáskötet lapjain látom viszont a nevem, a szó
technikai értelmében tehát tényleg író vagyok, de a hangsúly itt a technikain van,
mert sajnos – és ez a sajnos úgy sajog bennem nap mint nap, mint egy akác húsba
tört tüskéje – én nem tartom magam írónak. Írok, de nem vagyok író. Őrültségnek
tűnik és mégsem az. Mindenki érzékelte már ezt, úgy hiszem. Nincs ember, aki ne
pillantotta volna meg legalább életében egyszer az önmagáról alkotott kép és a világ rá rótt jelzőrengetege közötti rést, és ne mondta volna ki magában a mondatot:
Azt ti csak hiszitek. Kívül magabiztos, belül tanácstalan orvosok; a reflektorfényben
zseniális, a függöny mögött gyomorgörcsös lámpalázban szenvedő színészek; az
óvodában mintaszülőként viselkedő, otthon kétségbeesett kamaszként a plafonra
néző apák és anyák élnek mindenhol, és közöttük járok én is, aki írónak látszik, de

2016. május

35

„

valójában nem az, talán egy egyszerű írástudó, vagy még az sem: szókókler, semmi
több. Évek óta éreztem, hogy ezt valamikor rendbe kell tennem, tisztáznom kell
magamban. Mert fáj, ha mást hisznek rólam, mint amit én hiszek önmagamról, fáj a
tény, hogy hazudok másoknak, és ezáltal becsapom önmagamat is, mert minden leírt soromban érzem a tökéletlenséget, és ezért minden leírt sorommal egy lapátnyi
őszintétlenséget hányok a világ elé kitett halomra, mely nem észleli, nem látja, nem
érzékeli a hamisságot, a rossz sorokat, a silány jelzőket, a zavaros gondolatokat, az
ostoba és együgyű üzeneteket. Félrevezetek mindenkit, és ezt az állapotot meg kell
szüntetnem! Lehet, hogy soha többé nem írok, lehet. De arra is van esély, hogy végre én is úgy látom magam, mint engem mások: írónak, valódi írónak. Ez a terv, ezért
indultam el. Bő három hét és az Alpok nyújtják a díszletet, hogy végre döntésre jussak, de legalábbis rálássak hibáimra, önmagamra, mint életem legnagyobb hibaforrására.
Aznap reggel a Genfi-tó partján álló Vevey-ből indultam. Egy ismeretlen ismerősnél kaptam szállást, akivel soha nem találkoztam, és akivel azóta sem sodort öszsze a sors. Bérelt lakásának magányos, puszta falait ismerhettem meg személyesen,
semmi több. A srác éppen szabadságát töltötte valahol, és volt olyan nagylelkű,
hogy egy éjszakára felajánlja üresen álló otthonát. Postaládájának falára ragasztotta
a kulcsot, melyet én ugyanott rejtettem el távoztomban. A lakásban nem találtam
fényképet róla, ezért nem ismerném meg, ha mellém állna a metrón, vagy együtt
ücsörögnénk egy fogorvosi rendelőben. Jótevőm fizikai teste soha nem öltött formát
előttem, és úgy vélem, hogy ez már így marad az idők végezetéig. Nem is baj. A fehér
űrt majd kitölti a képzeletem. Ezzel a gondolattal ereszkedtem le a tó partjához.
Tervem az volt, hogy aznap erős tempót diktálok és Montreux-t, valamint a tavat
magam mögött hagyva belépek a Rhône völgyébe.
A vízparton balra kanyarodtam és nekieredtem egy új napnak. A magán és céges villák kerítése és a jachtokat fogva tartó mólók között zegzugos betonjárda húzódott.
Szeszélyétől függően hol bekanyarodtam a házak közé, hol újra a parton találtam
magam. Reggel fél hat volt. A hegyek között nem könnyen kel fel a nap, akár tizenegy is lehet, mire megpillantod, de a fénye már kora reggel mindenhol ott van, ideoda verődik a hegyek között, megcsillan a havon, megperdül egy magas hegycsúcson, játszik az istenadta, hiszen megteheti. Nyárhoz képest csípős idő volt és bár
nem fújt a szél, a tó felől mégis érződött valamiféle csendes áramlás, mely láthatatlanul, mégis jól érezhetően mozgatta meg a vizet, a rajta himbálódzó hajókat és a
kezemet, mely kabátom zipzárja felé tapogatózott. Jó órája követtem a mólók és kerítések kiismerhetetlen sormintáját, mire összefutottam valakivel. Egy csapat kocogó kanyarodott elém. A miniatűr bojt egy középkorú férfi vezette. Kisportolt testalkatából, mozdulataiból, szabályos lélegzetvételéből kitűnt, hogy nem először veszi
rá magát egy kis reggeli futásra. Mögötte három vöröslő fejű, levegőért kapkodó férfi vergődött – a legalacsonyabbról egy laikus számára is lerítt, hogy hamarosan

„

36

tiszatáj

mentő viszi el. Zihálva követték a mellettem elhaladó férfit, egyikük rám nézett, és
szemében – talán utólag magyaráztam bele, nem tudom – a kétségbeesés, az önsajnálat és a szégyen különös elegyét pillantottam meg. Képzeletem meglódult, a főnök-beosztott viszony infarktusig kiszolgáltatott eme szánalmas köteléke pár másodpercen belül egy ködös körvonalú történetté formálódott. Ha lenne kedvem
(vagy esetleg tehetségem), most egy egészen jó kis novellát lapátolhatnék össze. Ha
lenne. De nem volt. Nem igazán.
Egy óra múltán megélénkült a part. A szállodákból, villákból különböző nemű és
korú – de mindenképpen jól szituált – férfiak és nők sétáltak le a partra, hogy a víztükrön és a szemközti csipkés kontúrokkal ékeskedő hegyeken merengjenek még
reggeli előtt. Egy sétányra jutottam, a villákat sövénybokrokkal kordában tartott
park rendezett zöldje váltotta fel, közelebb jöttek a hegyek, a víz kékje acél szürkévé változott – közeledtem a tó csücskéhez. Felszaporodtak a kocogók, egymásba karoló párok ráérős galambokként billegtek a parton, és nekem az a határozott érzésem támadt, hogy elérkezett a reggeli ideje. Kiszúrtam magamnak egy üres padot,
hátizsákomat örömmel támasztottam le, hogy pár perc múlva már egy tegnap este
még frissnek mondható baguette közepénél járjak. Még mindig a kocogókon merengtem. Gondolataim akaratlanul is a köréjük fonódó történetet táplálták, talán
ezért nem vettem észre azonnal a két öreget.
– Beszél angolul? – kérdezte tőlem valaki a pad túloldaláról.
– Igen – ocsúdtam fel révedezésemből.
– Remek. Leülhetnénk ön mellé?
– Hogyne – húzódtam egészen a pad bal oldalára.
Ketten voltak. Idős párocska. A nő kifogástalan – nem ősz, de egyenesen hófehér
– frizurája tökéletes összhangban volt ujjatlan, halványsárga, térd alá érő ruhájával,
szigorú vonásaival és élénken csillogó szemével. Bal karján fekete retikül fityegett,
jobbján pedig egy korban hozzá illő idős úr ácsorgott. Bár a hölgy kért tőlem szabad
helyet, a férfi telepedett le mellém. Lassan mozgott, azon emberek komótosságával,
akik pontosan tudják, hogy miért érdemes rohangálni, de főként azt, hogy miért
nem.
– Köszönjük – helyezkedett el mellettem az öreg, majd az őt kísérő hölgy is leült,
térdén eligazította a ruha kéretlen ráncait és sóhajtva hátradőlt, hogy a szemközti
hegyekbe révedjen.
– Nincs mit – mosolyogtam egy futó pillantás kíséretében a férfira. A mosolygás
mindig hasznos, legalábbis nekem sokszor kifizetődött. Az öreg visszamosolygott.
Arca egy mélabús szelindekéhez hasonlított. Már csak tarkóját fedte némi haj,
melynek fejbúbon strázsáló utolsó véderői süntüskékhez hasonlatosan meredtek a
kék ég felé. Fekete, az öregurak slamposságát idéző, has fölött megkötött nadrágot,
sötétbarna inget és vajszínű, kinyúlt kardigánt viselt.
Pár percig némán ültünk. Kivégeztem reggelim maradékát, és már indultam volna, mikor az öregúr megszólalt.

2016. május

37

„

– Mi járatban a hegyek között, ha nem zavarom a kérdésemmel?
Meghökkenve pillantottam oldalra. Nem számítottam csevegésre.
– Átutazóban.
– Hátizsákkal?
Bólintottam. Helyes észrevétel: – Pontosabban átgyaloglóban.
A férfi nevetett. Ráérős, lassú, erőtől duzzadó nevetése volt.
– Csak itt, át a hegyen? – mutatott a tó túloldalán fehérlő csúcsok felé.
Nem tudom, mi ütött belém, de beszélni kezdtem. Elmondtam az egészet. Megesik az ilyen egy vándor életében. Kiönti a lelkét egy vadidegen előtt, és nem szégyell mindent bevallani. De hát miért is szégyenkezne, hiszen éppen hallgatóságának vadidegensége, a soha nem láttam, és soha többé nem fogom viszont látni misztikus státusza adja az erőt a kitárulkozáshoz. Nem kell kiépíteni az ismerősök előtt
szokásszerűen felhúzott falat. Ez az ismeretlenség szabadága, és én kitárulkoztam.
Mikor befejeztem, a két öreg egy ideig csak hallgatott. Már éppen arra a következtetésre jutottam, hogy nem kellett volna terhelnem őket egy számukra felesleges
élet bajaival, mikor a férfi újra megszólalt.
– Tulajdonképpen miért akar maga írni?
Furcsa kérdés volt, mert bár már magamnak is feltettem ezerszer, mégsem tudtam rá a választ.
Megvontam a vállam: – Hát, azt én sem tudom. Azt hiszem, csak úgy, mert… – tétováztam.
– Mert?
– Mert amikor írok, úgy érzem, hogy… nem is tudom.
– Úgy érzi, hogy végre él – bólintott az öreg.
– Olyasmi. De mégsem. Nem hoz kielégülést. Valami hiányzik. Éppen ezért gyalogolok „csak itt, át a hegyen”.
Az öreg ismét nevetett.
– Kinek ír, ha lehetne egy indiszkrét kérdésem?
– Ezt nem értem. Hát az olvasóknak, ki másnak?
– Ó! – fújta a hangot egészen a tóig. A pad túlsó felén eddig szótlanul ücsörgő
hölgy irányából halk kuncogás kacskaringózott felém.
– Kedves barátom. Itt van a kutya elásva – mondta kis szünet után, majd csöndben maradt, mintha ezzel le is zárta volna a beszélgetést.
Egy ideig vártam, de aztán nem bírtam tovább: – Hol?
– Ahol éppen ül.
– Ezt nem értem.
– Ezt még én sem értem, papa – vetette közbe a hölgy.
– Fent, a toronyban, abban a szűk kis börtöncellában, amit koponyának hívunk.
A fejében van a baj kedves, ifjú barátom.
– Nos, ezt eddig is tudtam – vontam meg a vállam.

„

38

tiszatáj

– Dehogy tudta – legyintett az öreg. – Ha tudta volna, akkor most nem itt kóborolna. Látja, az első kérdésemre kibökte a probléma gyökerét, mint a disznó, aki a
legmélyebb avarból is kitúrja a szarvasgombát. Áh, az ember mindig tudja, mi a valódi baja, csak soha nem meri bevallani magának. Őszintétlenség. Örök probléma.
– Szóval tudom? Tudom, hogy miért nem megy az írás?
– Persze. Egy perce mondta ki. Hiszen maga az olvasónak ír – tárta szét kezét az
öreg, mint valami prédikátor, aki a végítéletet jelenti be éppen.
– Ki másnak írnék? – mímeltem kezemmel az ő mozdulatát.
– Önmagának! Ki másnak? Önmagának! Ó balga ifjúság! – nézett az égre.
Csend lett, csak a tó locsogott előttünk apatikusan.
– Magamnak? – kérdeztem tétován. – Annak mi értelme lenne?
– Csak annak van értelme – horkantott hangosan. – Tudja, én szeretem a lepkéket.
– Nem, nem – vetette közbe a hölgy a pad túloldaláról. – Ő nem szereti a lepkéket, hanem rajong értük. Ha megoldható lenne, annak örülne leginkább, ha én is
lepke lennék.
– Badarság. Ezt kikérem magamnak! – legyintett az öreg.
– Kérd csak, drágám, de valld be, ha tehetnéd, feltűznél egy gombostűre és évekig tanulmányoznál egy nagyító alatt, feltéve, ha van, aki gépel helyettem.
– Szóval, szeretem a lepkéket – fordult látványos mozdulattal felém az öreg. –
Képes vagyok rozoga térdekkel naponta tíz kilométereket le-fel rohangálni ezeken a
lejtőkön, hogy egyet elkapjak. Tudom, őrültség, de mégis ez van. A lepkék hihetetlenül szép, kecses élőlények. Ilyenkor jut eszembe Isten, ha egyáltalán eszembe jut.
Gyönyörűek. Komoly szakértőjük vagyok. No, nem minden lepkének, csak egy alfajának, de annak viszont igen. Tudja, miért gyűjtöm őket? Miért rohangálok utánuk,
miért nyaggatom drága feleségemet, hogy furikázzon fel velem a hegyekbe, ahol levadászhatom őket?
Kérdőn ingattam a fejem.
– Magam miatt, ifjú barátom. Kizárólag magam miatt. A lepkéket egyáltalán nem
érdekli, hogy vadászom rájuk, az pedig végképp hidegen hagyja őket, hogy rajongok
értük. Sőt, nem is tudnak róla – nevetett. – Az egyetlen, aki erről tud, az én vagyok.
És higgye el nekem, ez elég. Sőt, ennél nem is kell több. Amikor maga az olvasóknak
ír, az olyan, mintha én a lepkék kedvéért tanulmányoznám őket. Fölösleges és ostoba dolog. Ifjú író barátom, megelőlegezem magának ezt a címet, ha nem haragszik,
hány éves is maga?
– Nos, már nem vagyok annyira ifjú. Negyven múltam.
– Szóval ifjú. Remek. Tehát ifjú barátom, ha valóban író akar lenni, akkor nem a
közönségnek ír, nem az anyjának, a szerelmének, a kritikusoknak (főképp nem a
kritikusoknak), hanem önmagának. Nincs más alany, csak az én. Ha bárkinek ír, hazudik, mert nem azt írja le, amit gondol, nem úgy írja le, ahogy gondolja, nem őszinte. A teljes őszinteség csakis önmagunkon belül lehetséges, mert minden kifelé

2016. május

39

„

megnyilvánult szó már kozmetikázott, minden másnak célzott gondolat már vesztett az őszinteség erejéből. Magának írjon. Ne törődjön azzal, hogy ki mit gondol
majd, mi lesz a véleményük, tetszik-e nekik vagy sem, amit leír. Ez az alkotás halála.
A művészet halála. Azt hiszik, hogy a művészek adakoznak, és ezáltal feltöltenek
másokat, hogy önzetlenül átadják tudásukat, de ez ostobaság. A valódi művészek
önmagukat elégítik ki a lehető legmélyebben, egészen csontjuk legbelső velejéig.
Önmagukat szórakoztatják, önmagukat teljesítik ki. Persze, ennek van egy mellékhatása is: az, hogy mindez másoknak tetszik, de inkább úgy mondanám, hogy tetszhet. Ám ez csak mellékhatás. Itt van a lényeg. Az elásott kutya. Mert amíg egy művész nem eléggé önző ahhoz, hogy felismerje: önmagának alkot, addig nem tud valódi önmaga lenni, és amíg nem valódi önmaga, addig (hát nem látja ebben a gyönyörűséget, olyan, mint egy pillangószárny önmagát ismétlő mintázata) nem képes
adni másoknak. Egyetlen olyan valódi, igazi, értékes alkotás sem látott napvilágot,
melyben ne lett volna benne alkotójának tiszta, nyílt, felvállalt, önzetlen önzősége.
Amíg nem önmaga gyönyörűségére ír, addig minden leírt szó halott, drága barátom.
Tudja, én nem mindig szeretem az embereket.
– Igazán megengedő vagy ma magaddal, papa – vetette közbe a hölgy. Az öreg
legyintett.
– Úgy is fogalmazhatnék, hogy sokszor nem szeretem őket. Nem járok klubokba,
sehol nem vagyok tag, nincs politikai állásfoglalásom (csak elhatárolódásaim vannak), nem nézek filmeket, nem olvasok rossz könyveket, nem iszom. Tudja, miért?
Halványan ráztam csak meg a fejem.
– Mert ez vagyok én. Nincs oka. Nincs mögötte elmélet, ostoba ideológia. Ilyennek dobott ki a történelem. Ilyen vagyok, és kész. Ezért. Maga szerint miért szeretem a pillangókat?
Vártam a válasszal, de aztán mégis kiböktem: – Csak?
– Pontosan – csapott a térdére szokatlan gyorsasággal az öreg. – Csak! Azért,
mert szeretem. Pont. Nincs tovább. Látom, érti. Pontosan így kell írnia, ha valóban
jókat akar írni. Nincs külvilág, csak maga van. Nincs olvasó. Az olvasó az utolsó a
sorban. Írja meg önmagát, önmagából, az önmaga szórakoztatására, és ha elkészült,
de tényleg csak akkor, megmutathatja másnak is.
– Mert? Akkor mi lesz? – néztem rá tétován. Féltem a választól. Féltem, mert sejtettem azt.
– Ki tudja? – emelte égnek kezeit az öreg. – Ki tudja? Mi köze van ahhoz magának? Talán tetszik nekik, talán nem. Lehet, hogy sikeres lesz, de lehet, hogy soha
nem olvassa senki. Mit érdekli ez magát, ha önmagának ír? A valódi író ekkor születik. Azokban a percekben, amikor nem érdekli az olvasó, a világ, a kritika, a siker
vagy a kudarc. A valódi író azért ír, mert imád írni, mert élvezetet, erőt merít belőle,
mert gyönyörködteti az, mert körbetáncolja közben az élet, mert önző. Egy igazi író
semmi másra nem figyel, csak arra, hogy a fejében megjelenő képeket tehetségéhez
mérten a legpontosabban rögzítse saját gyönyörűségére, mert akkor a legnagyobb

„

40

tiszatáj

az élvezet, ha minden apró rész, szó, jelző, főnév, kifejezés, hasonlat passzol. Egy
igazi író, ha kell, napokig gondolkodik akár egyetlen szón is, hogy az pontosan lefedje az érzést, és mindezt önmagáért, a letagadhatatlan, kikerülhetetlen őszinteségért. Író akar lenni? Legyen őszinte! Az őszinteséget pedig csak belül lehet megkezdeni. Aki bent hazudik, mindenhol hazudik. Aki bent igazat mond, idővel kint sem
tud már hazudni.
Az öreg mély levegőt vett.
– Talán ennyi elég is lesz – vetette közbe anyáskodóan a hölgy.
A tavat bámultam. Fejemben képek kavarogtak, sűrűsödtek és tisztultak, mint
egy önmagát is kiismerhetetlenséggel vádoló ködfátyol. Az öreg szavai fellazítottak
belül valamit, és az elszabadult rész most rettentő gravitációval pörgött tudatom
peremén.
– Őszinteség – suttogtam magam elé.
– Figyeljen ide, fiam! Egészen egyszerű a dolog. Éljen! Nem tehet mást. Foglalkozzon azzal, ami örömet okoz. Ha ez az írás, akkor írjon! Önmaga gyönyörűségére.
Nekem itt vannak a lepkék, meg a sakk (a sakkot is nagyon szeretem). A megismerésük, kutatásuk, a bennük való elmerülés minden perce élvezet számomra. Ezért
foglalkozom velük. Ez az én őszinteségem. Hazudhatnék magamnak, foglalkozhatnék mással is, lehetnék például ügyvéd, mint apám, csak hogy több hasznom legyen,
de akkor nem lennék őszinte magamhoz és minden tettemben lenne egy kis hazugság, mert aki magának hazudik, a világnak is hazudik. Írjon őszintén, írjon magának,
és nézze meg, hogy boldog-e közben. Ha igen, akkor máris író. Nem kell hozzá több.
– Lassan mennünk kell – állt fel a hölgy. Rám mosolygott, és ez a mosoly idős
partnerének minden szavát aranyba foglalva azt súgta: Figyeljen oda, mert ez az
igazság.
Az öreg is feltápászkodott. – Na, jól telebeszéltem a fejét. – Felhúzott jobb szemöldökével kérdőn nézett rám, mintha várna tőlem valamit.
– Őszinteség – bólintottam komolyan.
– Ez az! – mosolyodott el és baljával vállon paskolt. – Ez az! A viszontlátásra!
Felálltam volna, hogy illően elbúcsúzzak, de a két öreg már park mélye felé sétált. Zúgó fejjel dobtam hátamra a zsákom. A parti sétány időközben korzóvá vedlett. Utamnak eredtem. Néhány méter múltán az eddig sűrű, precíz formára nyírt
bokorsövény szabadjára engedte a szemet, hogy megpillantsam a széles pázsit mögött trónoló ötemeletes épületet. A teraszokon, kitűzött lepkék, sárga napernyők virítottak, a tetőn art nouveau betűk hirdették: Montreux Palace.
Ismertem ezt a hotelt. Ismertem. Igen, ismertem, és az öreget is, aki itt lakik.
Mintha csak egy láthatatlan üvegfalba ütköztem volna, úgy vert gyökeret a lábam. Sikoltani szerettem volna, de torkomat nem hagyta el hang. Sarkon fordulva
rohantam vissza a padhoz, majd onnan egyenesen a bokrok mentén a hotel irányába. Még láttam őket, amint kart karba öltve átsétálnak a főbejárat előtti úton. Rá-

2016. május

41

„

érősen bandukoltak. Mintha beszélgettek volna, az öreg hölgy talán fel is nevetett,
és az öreg, igen, az öreg mindenképpen kacagott.
A hotel mögött megcsillant a hegyeken átverekedő nap első sugara. Hunyorogni
kezdtem, de tovább néztem őket, majd a kibuggyanó könnyek és a szem makacs kitartása között egyensúlyozva eljött egy varázslatos pillanat, amikor választhattam,
és döntésem nyomán halványan ugyan, mégis jól kivehetően láttam, hogy áttetsző
volt a testük.

VÉRA ÉS VLADIMIR NABOKOV
Horst Tappe fényképe, 1967, Montreux

„

42

tiszatáj

VJACSESZLAV KURICIN

Karácsonyi történet
A „SZIRIN ELBESZÉLÉSEI ” CÍMŰ CIKLUSBÓL
A szerzőtől
„A karácsonyi történet”című novella az egyik mellékterméke annak a húsz éven át
tartó (és úgy tűnik, ezzel véget is érő) munkámnak, amelyet Vlagyimir Nabokov életének és műveinek szenteltem, és amely egy vaskos könyv formájában fog napvilágot
látni. Ez esetben a „mellék” nem „másodrendű”, hanem „párhuzamos” jelentést takar.
Mint kiderült, Vlagyimir Vlagyimirovics kolosszális életművének elolvasása olyan benyomásokat keltett bennem, amelyek nem, hogy egy kötetben nem férnek el, de egy
műfajba sem suvaszthatók bele. Egyszerűen van, ami nem fér bele a tudományos, de
még a kvázi-tudományos „diskurzus” kereteibe sem. Az olvasás egyes tanulságait okos
dolog lenne olajfestményen megörökíteni, vagy filmet készíteni belőlük. Ezek az eszközök azonban, sajnos, nem állnak a rendelkezésemre. Egy elbeszélés sorait azonban
átjárja az elillanó, titokzatos szirénszellem, amelyet nem képes a kutatás szivárvány
lombikjaiba zárni – ezért próbálkozom ezzel a formával.
Álmaimban egy egész könyvnyi történet bontakozik ki előttem, amelyben ugyanazok a szereplők (orosz lakosok és német vendégek), illetve, ugyanaz a cselekmény
helyszíne (Berlin, ahol Vlagyimir Szirin elbeszéléseinek az oroszlánrésze is játszódik,
itt még egy zárójelet kell tennünk magyarázat gyanánt – ugyanis Nabokov ezen az
álnéven publikálta prózáját külföldön a harmincas-negyvenes években.) Tehát ez
amolyan szirini tematika és szirini stilisztika, „játék Szirinnel”. Lehetőségem volt ezeket az elbeszéléseket egy igen szívélyes hallgatóság előtt felolvasni, és a minőséget
érintő kérdéseket leszámítva, amelyeket ebben a projektben taglalni alapvetően nem
érdemes, a következő kritikát kaptam: a múzsám mintha túlságosan is jóindulatú
lenne. Ezzel szemben, Szirin hőseinél, függetlenül az írás végtelen finom szövetétől, általában minden dugába dől. Nem állítom, hogy teljesen egyetértek ezzel a tézissel, de
azért szem előtt fogom tartani a jövőben.
Hatalmas, sárga masinák zavarják meg meseváros nyugalmát! Apja biztosította róla,
hogy a kis városka néhány nap múlva kinő majd a földből, most azonban mindent
elleptek ezek a gépek, mint hatalmas csőrű, nagy madarak… talán nem tudják, hogy
egy várost terveztek ideépíteni?
Izgatott sugdolózás keveredett az izzadt folyosói éjszakába. Velka felriadt, hirtelen felült az ágyában, a homlokára csapott, majd halkan suttogta: „A teringettét!”

2016. május

43

„

Hiszen nyilván azok a masinák fogják a mesevárost felépíteni. Hiszen nem gomba
az, vagy fa, hogy csak úgy magától kinőjön a földből. Velka még nagyon aprócska
volt, és bár színötös az iskolában, sokszor nehezére esett megérteni a legegyszerűbb dolgokat. Vagyis megértette őket, csak nem fogta fel rögtön. „Tompaagyú”,
szokták mondani. Igaz, azért annyira nem volt már kicsi, mint, ahogy a nagymamája
gondolta, aki egyébként nem volt hajlandó elfogadni, hogy a színház zöld épülete
mellé halmozott barna, kérges edények a Szadko című opera díszletéhez tartoznak,
amelyet Velka pökhendi unokatestvérével, Kszanával együtt látott.
Beköszöntött az ősz, szerte a városban kiakasztották a viharjelző léggömböket, a
színház mellett pedig aranylevél-lavinát gurítgatott a szél. A levelek megtépázták a
díszletet, majd alámerültek a Krjukovij csatornába, ahol a hidegre fittyet hányva, ott
pöfékelt egy turistahajó. Az idegenvezető tenorja elhallatszott hozzájuk is: „A mi városunkban csak magának Alekszandr Szergejevicsnek kétszáz címe van.” A mama
egészen mulatságos… Mintha Velka nem értené, hogy a díszletet külön kartonrészekből rakják össze, nem pedig csak úgy kinő a falból. Ahogyan a meseváros sem
nő ki csak úgy magától a téren.
Másnap hazaindultak ebédelni, de Velka észrevétlen a városháza felé terelte
magukat. Anyja nem figyelt, olyan erősen szorította Velka kezét, hogy szinte már
fájt (a fiú megmozgatta a kézfejét, hogy enyhítsen a nyomáson), és hagyta, hogy letérítsék az útról: csak a városházához érve lepődött meg, hogy a másik irányból érkeztek az utcájukhoz. A masinák felfelé nyújtogatták csőrüket, amelyek Velka sejtése szerint igazából daruk voltak. A téren mindenfelé barna, bordázott fatáblakötegek hevertek, mikor Velka elment az egyik rakás mellett, hanyagul megkopogtatta a
fát, majd felnézett az anyjára:
– Bódékat fognak építeni. – A mama bólintott. Arca kimerült és borús volt, az orra mintha megnyúlt volna.
– Közeledik az ünnep – mondta Velka.
– Az ünnep még odébb van… másfél hónap – válaszolta az anyja. – Meglásd, addigra meggyógyulsz. Mindenfelé mászkálunk majd, elmegyünk a cirkuszba is.
– Meg hokimeccsre, apa megígérte – mondta Velka.
– Rendben.
– De a vásár már megnyílik egy hónappal az ünnep előtt.
– Körülbelül.
– Apa azt mondta, hogy pontosan egy hónappal előtte.
– Rendben, tehát közeledik az ünnep.
A vitrinekből foltos rénszarvasokon ülő Télapók – itteni nyelven a Mikulások –
integettek. Amikor Velka elrepült Pétervárról, még nem készültek fel az Újévre a
boltok. A fiúnak mostanában alig volt étvágya, elmajszolt néhány lepényt, amelyet a
jólelkű, ám mindössze tíz orosz szót ismerő Klára néni sütött, aztán visszamászott
az ágyába, és lehunyta a szemét. Szemhéja mögött fürge foltok cikáztak fel s alá,
mint valami Télapó nélküli rénszarvasfogat, újra és újra. Velka erősen megdörzsölte

„

44

tiszatáj

a szemét, bár ezt megtiltották neki, de a varázslatos képek olyan erővel tomboltak a
fejében, ezüstös-higanyos, körkörös legyezőt mintázva, mint valami képernyőkímélő! A számítógépnél nem lehetett sokáig ülni, pihenés után egy fél óra tévézés volt
engedélyezett. Tegnapelőtt megnézte egy film elejét, amely egy oroszlánkölyökről
és egy marslakóról szólt. Aztán tettek egy sétát az anyjával a templomnál, ahol a
puha, fekete aszfaltot ezüstös dér lepte be. Rőt Lukas megint focilabdával érkezett,
amelyet egyenesen a templom falának rugdostak. Az anyja először meg akarta nekik tiltani, de aztán látta, hogy minden gyerek ezt csinálja. Velka alig beszélt németül, csak ősszel, a második osztályban kezdődtek a nyelvórák, de Lukasszal rögtön
összebarátkoztak. Lukas hozott még magával egy apró, ám annál okosabb zseblámpát: nem csak a templom egyenetlen köveit tudta vele megvilágítani, fehér, sárga
vagy vörös fénnyel; a lámpa reagált a hangjára is: „Rot!” – mondta Lukas, vagy
„Gelb!”, és a zseblámpa engedelmeskedett.
Ugyanaznap, vagy talán a következőn, mikor Velka a tankönyvét bújta vacsora
előtt, rálelt egy versikére a szöveggyűjteményben, amelyet nemrég kívülről mondtak fel az apjával.
Iván Kalapácsovics vadászatra ment,
csatlakozott az uszkárja, ki a kalapácsot meglátta,
lenyelte azt egészbe, és a mocsár elnyelte.
A kerítés meg tönkrement…
A versikét egy kérdés követte: „Milyen módon jeleníti meg a szerző a hős nevét?” Velkát hirtelen elfogta a honvágy, hiányzott neki Pétervár, az egész osztálya, a
padtársa, Mitya Korocskin, és Mitya nővére, Ljuda, aki pont Velka előtt ült, és akinek
egész első alatt meg akarta húzni a copfját, bár végül sose tette, de most szeptemberben végre meghúzta, mire Ljuda megpördült, és hegyes ceruzáját erősen belebökte Velka karjába. Szigorú tekintete cikázott, bár abban a pillanatban nem is nézett Velkára, csak bökött.
Minden gyerek irigykedett rá, hogy elutazott Berlinbe, főleg most, hogy közeledik az Újév, és a német utcákon megjelennek a mesés karácsonyi vásárok. Egyszer
Henrietta Davidovna mutatott egy filmet az osztálynak ezekről a vásárokról, és
Velkának egészen megdobbant a szíve, amikor meglátta a nagy fenyőkoszorúkat, a
vörös arcú embereket vörös sapkában, amint szürcsölik a forró teát, a nyalánkságokkal és kolbászokkal teli faragott bódék között.
Velka tudta már, hogy karácsony idején a világon egészen egyedülálló kolbászokat készítenek Németországban, néhány akár másfél méter hosszú is lehet. Az anynyi, mint két iskolai vonalzó egymás mellé téve. Apa egykor megígérte, hogy elviszi
Velkát Berlinbe a következő nyáron – és valamikor karácsonykor is. Aztán minden
összekavarodott, és rögtön, már az első negyedév után ideutaztak. Velka lassan húzta a ceruzáját a papíron, és arra gondolt, hogy talán Mitya és Ljuda már nem is em-

2016. május

45

„

lékeznek rá, hogy talán Mitya azóta már új padtársat kapott. Eszébe jutott az iskolaudvaron helyreállított fiú szobra, amint lábujjhegyen áll egy hegyen, és elszántan a
távolba mered. Velka megmozgatta a vállát, hátrahúzta a lapockáit, mintha szárnyak lennének, a magasba nyújtózkodott, majd egy kövér, vörös vércsepp hullt az
uszkár képére a könyvben, és minden elhomályosult. Anyja odafutott, korán ágyba
tették, hamar el is aludt, de éjszaka felébredt, és sokáig forgolódott a kényelmes
párnák között. A folyosóról beszüremlett egy halovány fénysugár, és az utcán is elhaladt néhány autó, lámpáik éles fénye felkúszott a plafonra. A fiú szerette volna elérni, hogy a két fénysugár találkozzon és egybeforrjon, de csak nem sikerült!
Velka már mindennap megkérte az anyukáját, hogy a kezelés után a városháza
irányába menjenek haza. Négy sor, egy kaptafára készült bódé épült a bordázott fatáblákból, és az egyik reggel már fenyőfa ágak és vörös szalagok díszítették őket. A
következő nap az egyik ajtón megjelent egy felirat: „KAKAÓ”, egy másiknak a tetején pedig egy asztal teáskannával, majd néhány nappal később a bódénál egy szedett-vedett gnóm család üldögélt egy tál mézeskalács mellett – pontosan olyan sütemények voltak, mint amivel Klara néni tömte tele Velkát. Velka már egyáltalán
nem evett édeset, egy héttel korábban mondhatni mézeskalács-mérgezést kapott,
hiszen olyan puha bézs az alja, és olyan finom a csokoládé teteje. Befalt vagy négyet,
és utána órákig émelygett.
Velkát egyre ritkábban vitték a templomi játszótérre. Az apjával inkább meszszebbre sétáltak el ebéd után, a vasúton túl elterülő kihalt parkba, amelyben volt
egy kerek tó is, meg három emlékműszerű betonoszlop, és rengeteg fa – köztük vörös fenyő, legalábbis apa szerint, és tölgyek, ezeket Velka maga is meg tudta különböztetni a lehulló levelek és a termés alapján. Igaz, tölgymakkból csak kevés esett
le, az is nedves és rohadt volt, ráadásul a beígért liba-hattyúk is hiányoztak a tóról.
– Talán elrepültek melegebb éghajlatra?
– Nem tudom, lehet, hogy van itt nekik valami menedék a környéken.
A hulló, testetlen hó az ember tenyeréhez érve elolvadt: Velkának volt zsinegre
kötött kesztyűje, ami bele volt varrva a kabátjába, de az apja úgy gondolta, hogy
ilyen időben nem kell kesztyű. Az esti tanulás elmaradt, Velka korán ágyba került,
és hamar elaludt egy hangoskönyvet vagy apját hallgatva, aki A kis haramia kalandjai című könyvből olvasott fel.
Televíziót sem nagyon néztek már, néhanapján apa megnézett egy focimeccset,
ha az orosz válogatott játszott, közben elégedetlenül pufogott, és fel-felkiáltott,
hogy „A teringettét!”. Velka egy darabig nézhette vele a meccset, de nemsokára elküldték aludni, és mindenki elégedetlenkedett. Velka aggódott apjáért, akinek egyáltalán nem tetszett a meccs (Velka nem nagyon fogta fel a játékot: mármint értette
ő, hogy mi az a gól, és hogy mi haszna van, de nem nagyon vette a szívére.). Később
behallatszott anyja korholása is a résnyire nyitott ajtón: „Hogy vagy képes focit
nézni…” Apja azonban csak krákogott válaszul, majd szó szót követett, és a vita elburjánzott, mintha festéket fröcsköltek volna szét a falon.

„

46

tiszatáj

A következő nap Velka és az apja megálltak a parkba vezető úton, és figyelték a
vonatokat a hídról. A szerelvények nem messze a hídtól bukkantak elő a kanyarból,
a vonatokat már messziről hallani lehetett, de a kanyar előtt volt egy vízmosás,
amelyet havas örökzöld borított be. Tapsolással kellett megsaccolni, hogy mikor tűnik elő a gőzmozdony. Az első két kört az apja nyerte, aztán egy darabig nem jött
vonat, leszállt az éj, a vöröses hold alábukott a gyapjas fellegekben, mint egy karácsonyi dísz. Velka gondolatban elkalandozott, eszébe jutott a gyerekkora, amikor
együtt díszítették a nagymamájával a karácsonyfát, és a mama egyszer elejtett egy
hatalmas, hófehér karácsonyi gömböt. A dísz ezer darabra tört szét, és a mama egészen furcsa hangon felkiáltott, vagy inkább felsikított… Pontosan így visítozott a
pökhendi Kszana is, mikor a noszovkai dácsán Velka ráhajított egy élő békát. A
nagymama karjaiba vette a kisgyermek Velkát, leültette a díványra, és elszaladt
seprűért, ekkor azonban alig észrevehető füst jelent meg a fellegekben, és Velka
érezte, ahogy a lába alatti híd födémjében egyre erősödik a morajlás, úgyhogy öszszecsapta tenyerét, apja elkésett.
A mozdony hangosan fütyült, és a hídról be lehetett látni a kabinok vörös belsejébe, ahol egy hasonlóan vörös, félmeztelen kazánfűtő-vitéz gürcölt, alig elférve a
szűk fülkében.
– Apa, majd utazunk vonattal?
– Majd elvonatozunk Potsdamba. Nincs messze, alig egy óra. Meggyógyulsz, és
máris indulunk.
– És valahova messzebb? Azt ígérted, hogy messzebb is megyünk…
Velka már háromszor járta meg a Pétervár–Nyizsnij Novgorod utat vonaton,
oda-vissza, és nagyon tetszett neki, ahogy a vonat lassan eltávolodik a fényben úszó
perontól, amely tele van tálcát hordozó, tátott szájú kereskedőkkel; tetszett neki a
vagonajtók könnyed szisszenése, a teáscsésze csörömpölése a csészealjon, amelyeket, apa szerint, már csak a hosszú vonatutakon használnak. Szerette, ahogy a kanyargó mezei út keresztezi a síneket, és a sorompónál vesztegelő morgó motorost,
vastag szemüvegében.
– Messzire? Most nem tudunk messzire utazni… Nemsokára haza kell mennünk.
Talán majd nyáron.
– És nyáron visszajövünk ide?
– Valószínűleg. Még nem tudom pontosan. Egyelőre sétálgassunk Berlinben. Még
néhány nap, és felépülsz, aztán majd sokat kódoroghatunk. Felmászunk a TVtoronyba, onnan az egész várost lehet látni!
– És a hokival mi lesz?
– Hiszen nem vagy egy nagy szurkoló… De ha akarsz, elmehetünk egy hokimeccsre. Velka valóban nem volt egy nagy sportőrült, de Ljuda és Mitya bátyja hokizott, ezért akart kimenni egy meccsre Berlinben, hogy később mesélhessen róla.
– Apa, megígérted, hogy veszel egy Berlin-térképet.
– Igen-igen, a térkép, mindenképp.

2016. május

47

„

– Vegyük meg még ma!
– Rendben, úgyis van egy bolt a közelben.
Rögtön az érkezésük után szerettek volna beszerezni egy térképet. Berlinben
Velka egyből könnyebben vette a levegőt, és mikor a magas, szemüveges főorvos
közbeszúrt a beszélgetésbe egy „nadon jóh”-t, az egész család elment az állatkertbe.
A bejáratnál volt néhány légiesen ugrándozó kecske, mintha számítógéppel készült
volna az összes, az egyik fa mögül pedig kidugta a fejét egy jól megtermett zsiráf, és
vetett egy szigorú pillantást Velkára. A fiúnak görcsbe rándult a gyomra, mint még
sose, és elvesztette az eszméletét, csak este ébredt fel az ágyában, a rózsaszín plafon alatt különböző arcok jelentek meg és tűntek el: Klara nénié, anyáé, egy ismeretlen bajuszos férfié, és végül a zsiráf ravasz fizimiskája: ezután búcsút mondhattak a messzi kirándulásoknak, és vele együtt a térképnek is.
Este Velka felfegyverkezett nagyítóval, vonalzóval és ceruzával, majd szétnyitotta a térképet. Mostanában kedvet kapott a vaskos, pétervári atlasz nézegetéséhez,
amelyet az apja kapott jó munkájáért. Minden egyes térkép megismétlődött egy az
űrből – egy műholdról – készült fénykép formájában. Velka felismerte az udvaron
lévő játszóteret az egyiken, igaz, az anyja állította, hogy az csak egy felhő árnyéka,
és hogy egy játszótér máshogy nézne ki. Ebből a térképből tudta meg Velka, hogy a
Kazanszkij-szigeten lakik (még apja, anyja és a nagymamája sem tudta ezt!), Mitya
és Ljuda azonban, akik egy apró hídon túl laknak, alig öt percre, már a Kolomenszkij-sziget lakói. Amint belekezdett a szövevényes utcák és az apró német betűk kibogozásába, rögtön megszédült, elöntötte a fájdalom, és könnyezni kezdett a szeme… Ennek dacára sikerült részletesen feltérképeznie Klara néni házának a környékét, és észrevette, hogy a parkon túl, ahová apjával járni szoktak, van egy erdő
és egy nagy tó, azon túl pedig egy hokipálya!
– Igen, ez az. Még út is vezet oda. Viszont legalább másfél óráig tart odajutni.
– Anya azt mondja, hogy hamarosan jobban leszek.
– Igen, igen, biztosan így lesz.
– Nézd, csak egyenesen kell menni a híd után, nem kell letérnünk az útról.
– Igen, akkor úgy megyünk. – Ekkor az apja hangja elakadt, arca elvörösödött,
megköszörülte a torkát, köhögött, majd kiszaladt a szobából.
A városházi meseváros minden bódéjánál pezsgett az élet, a falakat girlandokkal
díszítették, a tetőkön varázslatos népséggel lehetett találkozni: amott magányos
angyal lógatta az orrát; lejjebb egy szürke jávorszarvas húzott maga után két Télapót egy szánon; amott egy kockás mellénybe bújtatott mókus diót rágcsált (illetve
csak készült rágcsálni, de apa azt mondta, hogy majd akkor indítják el a felhúzós játékot, ha beindul a vásár); egy róka és egy farkas pedig gyanakodva várta, hogy kiderüljön, mi is az ő szerepük ebben a kitalált világban. Mindenütt kék kabátba bújt
munkások mászkáltak fel-alá szerszámaikkal, fekete-kék csöveket és tömlőket húztak maguk után, az egyik bódé tetején pedig egy Velkánál alig idősebb, vidám fiúcska ült, nagy csavarhúzóval a kezében. A következő esti séta közben Velka észrevett

„

48

tiszatáj

a városháza mellett egy félreeső emelvényt, amelyen két, hatalmas, terepszínű oszlop emelkedett, kiköpött űrrakétának néztek ki. Apjával közelebbről is megvizsgálták, és rájöttek, hogy egy kartonkastély két tornyát látják, amelynek reggel kezdtek
az összeszerelésébe. Velka újra megpillantotta azt a keshedt, kócos fiút, kigombolt
kabátban, még sapka sem volt rajta: buzgón rohangált a munkások között, és most
is valami szerszám volt a kezében.
A reggeli, orvoshoz tett látogatások abbamaradtak, ám Velka elfelejtett bevinni
néhány saját játékot, cserébe a gyerekszobából elhozott plüssmackóért és teknősért, amiket más gyerekek hagytak ott. Anyja azonban azt mondta, hogy lesz még
alkalma pótolni a játékokat. Velkának fájt a hasa, jobban, mint általában, és egyre
gyakrabban kellett meglátogatnia a mosdót, amely a lakáshoz képest magasabb
szinten épült, fel kellett menni három lépcsőfokot, maga a WC pedig még egy lépcsőfokkal magasabban volt, felette a plafon alatt apró ablak, amelyen túl látszott a
tiszta, kék ég, és behallatszott a madarak éles visítozása. Az egyik egyszer megpróbált berepülni a kis ablakon keresztül, amikor Velka épp a WC-n trónolt, de nem sikerült neki átfúrnia magát, úgyhogy csak krákogott, és csapkodott a szárnyával, egy
gyűrött tollat hullajtott Velka térdére, amely nedves volt és bűzlött, Velkát pedig elfogta a hányinger.
Anyja elmagyarázta, hogy azért vannak fájdalmai, mert kevesebb orvosságot
kap: Velka a gyógyulás útjára lépett, egy kicsit türelmesnek kell lenniük, még néhány kezelés, és minden rendben lesz. Velkának már éjszaka is WC-znie kellett, néha akár kétszer is. Klara néni hozott egy fém éjjeli edényt, amelynek csorba oldalán
egy félig lekopott darázs képe látszódott. Végül az edényt leselejtezték, és Velka
anyja átköltözött a fiú szobájában lévő díványra, éjszakánként elkísérte a WC-re, és
a szomszédos fürdőszobában várakozott. Velka egyszer félálomban ment ki a mosdóba, és a WC-n ülve újra elszenderült, közben pedig mintha az anyja énekelt volna.
Vontatott, idegen, de mégis a saját, mély hangján énekelt, valamit egy éjszakai folyóról, amelyen koszorúk úsznak lefelé, és arról, hogy egy hajadon kamillából koszorút fon… Velka felriadt: az anyja valóban énekelt az ajtón túl, közben valaki leoltotta a lámpákat a mosdóban, és meleg, nehéz sötétség telepedett a helyiségre, csak
a kis ablakban villant fel egy-egy sárga folt. Velka úgy érezte, az anyja hangja a kozmosz mélyéről érkezik, mintha épp kozmikus kalózok rabolnák el, és hurcolnák az
világmindenség mélyére – ekkor felkiáltott.
Egy estével korábban Velka épp a szobájában piszmogott a gyurmájával, amikor
véletlen kihallgatta a szülei beszélgetését, egy mondat leszakadt a párbeszédből, és
egy szellő hátán berepült a szobába. „Herr Weiss azt mondja, hogy harminc százalék
az esélye.” „Az elég lesz.” Hallatszott apja magabiztos, szigorú, ám mégis idegen
hangja. A szülei beszéde mintha megváltozott volna az elmúlt napokban, hangjuk
egyszerre volt hangosabb és halkabb, mintha eltört, aztán pedig megjavult volna a
hangerő-szabályozójuk. „Harminc százalék – az sok. Elég lesz, menni fog neki, erős
gyerek.”

2016. május

49

„

Velka akkor nem fogta fel (az a fránya tompa agya!), hogy ki az „erős”, matematikából azonban jó volt, a legjobb az osztályában, és pontosan tudta, hogy harminc
százalék – az nem sok. Meg is akarta mondani az apjának, de a gyurmafigura (Velka
egy TV-tornyot formázott ki belőle) összeomlott a kezében, és az alsó, körülbelül
harmincszázaléknyi alapra hullott a felső, elvékonyult gyurmaoszlop, majd az idő is
összeomlott vele, és csak ebben az éjsötét WC-ben simult ki újra, mint amikor viszszapattan egy erős rugó. Velka is és az anyja is kiabált: ő is elszenderült és álmában
dalra fakadt. A napok összefolytak, Velka sokáig aludt ebéd után, csak alkonyatkor
ébredt fel, már nem voltak hosszú séták a vasúthoz, közben a városházához pedig
mintha valaki odaálmodott volna egy Mikulást, ami akkora volt, mint a kartonkastély. A boltok kirakatain százalékok különböző feliratai jelentek meg – farkacskákkal és szarvacskákkal, pirosak és zöldek; Velka megpróbálta őket összeadni, de az
összeg hamar elérte a százat, aztán az ezret, és Velka belezavarodott a számolásba.
Klara néni konyhájában egy nagy kalendárium lógott a falon: Velkával már néhány nappal korábban bejelölték kékkel azt a hétfőt, amikor – egy hónappal az ünnep előtt – megnyílik a karácsonyi vásár. Az anyja épp belépett a konyhába két doboz különböző fajta – egy kék és egy zöld – tejjel a kezében.
– Anya, mi lesz még a vásáron? Félméteres kolbász biztos…
– Ha jól emlékszem, lesz még csokiba mártott banán, egyből ki is próbálhatjuk!
Meg rengeteg játék. Angyalok, bábbetlehem…
– Bábbetlehem? Az micsoda?
– Már nem emlékszel? Hozd ide azt a könyvet!
A kalendárium mellett lógott egy ósdi kép: egy család ült egy mezőn, egy égő ház
mellett, de a család boldog volt, mert mindenkit sikerült kimenteni a tűzből; a kisfiú
kezében egy kutya, a kislány kezében valami kisebb – egy macska kucorgott. Apja,
anyja és Klara néni hirtelen heves vitába kezdett németül a kékkel bejelölt hétfőről,
Velka nem értette, hogy miről van szó, ki kinek az oldalán áll. Az emberek néha
minden ok nélkül összevesznek, egy pillanat alatt, egyszer Ljuda és Kszana is összekapott Velka születésnapján, éppen, csak megismerkedtek, de már fújtak is egymásra, majd Kszana nekihajított egy gombolyagot Ljudának, az letekerődött, és Velkának fogalma sem volt, hogyan tudná kibékíteni őket, úgyhogy hagyta, hogy ők
maguk rendezzék el az affért.
Vasárnap reggel anyjának és apjának volt némi elintéznivalója, ezért Klara néni
kísérte el Velkát – akinek megint fájt a gyomra, és könnyezett a szeme – a mesevárosba. Már minden készen állt, egyes bódéknál már zajlott a mulatság, az ablakszárnyak tárva-nyitva voltak, a kereskedők kipakolták a másnapra szánt portékájukat: az egyiknél különböző formájú és színű csillagokat lehetett vásárolni (voltak
ott sima kartoncsillagok, meg olyanok is, amiknek a közepén lámpa égett, üvegcsillagok, de még vascsillagok is, amiket mintha egy lovagról szedtek volna le), a másiknál kötött sapkákat és sálakat árultak, és volt olyan bódé is, amely kristályáru
csillogásával és csengésével volt tele. A város minden részén diótörők tátogatták

„

50

tiszatáj

szájukat, megjelent egy a bódéknál kisebb kioszk is, valószínűleg tegnap hozták, az
ablakában egy halom bögre állt, amire a városháza és az előtte felállított karácsonyfa képe volt rajzolva; a városháza nagyon hasonlított az eredetire, a karácsonyfa viszont gyenge utánzat volt. Az igazi ott magasodott, akár egy kastély, tele volt aggatva holdakkal és csillagokkal, vörös és fehér szalagokkal, és dinnyeméretű gömbökkel. A világ széle elmosódott és zavaros volt, mint az elmúlt napok mindegyike, de
magát a karácsonyfát Velka tisztán és élesen látta maga előtt, a betegség nem torzította el: olyan volt, mintha még mindig nőne, lélegzetelállító látványt keltett, ahogy
az ég felé tört.
A szüleivel a házuknál találkoztak, gyorsan jöttek nagy, fehér csomagjaikkal; apja a szokásosnál is görnyedtebb volt, talpig feketében, cilindere majd le nem esett a
fejéről, olyan veszélyes szögben hajolt a föld felé. Anyja, éppen ellenkezőleg, enyhén
hátradőlve, kezeit a hideg elől a muffba rejtve, ügyetlen lépegetett szattyánbőr
csizmájában.
– Holnap kezdődik a vásár! – kiáltotta Velka. – Apa, anya, rögtön reggel kimegyünk, ugye?
– Nem, nem – rázta a fejét az apja. – Reggel még kezelésed van. Nem tudunk
egyből vásározni, majd este.
– De azt mondtad, hogy rögtön kimegyünk – zavarodott össze Velka, és érezte,
hogy a szája remegni kezd.
– Hiszen egyből kimegyünk, rögtön a kórház után… Már majdnem teljesen felépültél, már csak a legfontosabb maradt hátra… nemsokára, ne aggódj.
– Velka nem aggódik. Ugye?
Természetesen nem aggódott, a vasárnap hamar elröpült, szinte észre se vette.
Megengedték, hogy TV-t nézzen, és a számítógépet is bekapcsolhatta, de Velka inkább csak a lakásban ténfergett, néhányszor meglátogatta a mosdót, még akkor is,
amikor nem is kellett neki, és kibámult az ablakon… Meglepetésére, estére egészen
visszatért belé az élet, degeszre ette magát tésztából és narancsszínű halból, ráadásul maga facsarta rá a levet az egyébként utált citromból. „Holnap” – mondta apja a
telefonba a folyosó sötétjében. Az ósdi falióra kimérten szaggatta az időgerezdeket,
megjelent egy kövér, csíkos macska, és bekukkantott a résbe, ahol általában a kakukk bujkál, ennél az óránál azonban nem talált semmit, csak egy sima rugót. Hiszen nincs is macskájuk, ó, persze, Klara néni szomszédjai rábízták két hétre ezt a
kandúrt, míg nyaralnak. „Majd összebarátkoztok.” Hallgathatsz hangoskönyvet,
vagy olvashatsz, de ne sokáig, holnap korán kell kelnünk. „Holnap” – hallatszott újra
a folyosóról, és Velka maga is félálomban arra gondolt: „Holnap!” – majd elmosolyodott. Az ajtó megnyikordult, a macska átsuhant a fakó fénysugáron, és nekidörgölőzve valaminek elsurrant.
MEDZIBRODSZKY ALEXANDRA fordítása

2016. május

51

„

MIHAIL SISKIN

Nabokov pacája
Nem érdemes bármit is kitalálni.
A Kloten repülőtér érkezési oldalán álltam, a kezemben egy tábla a KOVALJOV
névvel, és szerencsésnek éreztem magamat.
A fiunk még egyéves sem volt. A feleségem otthon volt vele, nekem sehogy sem
sikerült állandó munkát találnom. Spóroltunk, ahogy csak tudtunk, de alkalmi kereseteimből még a lakbérre sem futotta. Ráadásul egyszerre két születésnap is nyakunkon volt: először a fiamé, aztán a feleségemé. Akárhogy is, de pénzt kellett szereznem az ajándékokra. És akkor rám kacsintott a szerencse: az egyik cégtől, amelyik néha megdobott egy-egy fordítással, kaptam egy megbízást! Fogadnom kellett a
reptéren az ügyfelüket, aztán elfuvarozni a szállodába, a bankba, aztán meg Montreux-be.
Ott álltam a táblámmal a várakozók között, és örültem az életnek. A pénznél is
jobban lelkesített, hogy nemsokára meglátogathatom Nabokovot. Az ügyfél ugyanazt a lakosztályt foglalta le a Montreux Palace-ban, amelyikben Nabokov lakott valamikor, így hát nekem is esélyem nyílt eljutni erre a szent helyre. Álltam a táblámmal, vártam a késésben lévő járatra, és arról merengtem, ahogy majd leülök ahhoz a
bizonyos íróasztalhoz, kihúzom a fiókot, és meglátom azt a híres tintapacát, amelyről olyan sokat olvastam már. Nabokov pacája! És meg is érinthetem!
Akkor megláttam Kovaljovot. Rögtön felismertem. Persze, ő engem nem. Meg
sem fordult volna a fejemben, hogy pont erről a Kovaljovról van szó! Mintha olyan
kevés Kovaljov volna a világon!
Az első gondolatom az volt, hogy a kezébe nyomom a táblát, sarkon fordulok és
lelépek.
De vele volt a felesége és a kislánya is. A kislány öt év körüli lehetett, rám mosolygott, és felém nyújtotta a pingvinjét, egy plüssfigurát, amelyet az egész repülőúton ki nem adott a kezéből. Nem tudtam, mihez kezdjek vele, de kiderült, hogy
csak be kell neki mutatkoznom. A pingvin a Pinga névre hallgatott.
És ahelyett, hogy leléptem volna, kezet nyújtottam Kovaljovnak, és eldaráltam
mindent, amit ilyenkor mondani szokás: „Isten hozta Zürichben! Kellemes útja
volt?”
Elindultunk a szállodába. A város legdrágább hoteljében szálltak meg, a Baur Au
Lac-ban.

„

52

tiszatáj

Kovaljov a kocsiban végig sürgős tennivalóit intézte két mobiltelefonon egyszerre, és a rövidke szünetekben társalgásba elegyedett velem. A kinyilatkoztatásai
mindig kérlelhetetlenek voltak:
– A Swissair egészen lezüllött! Nem elég, hogy késtünk, a kiszolgálás is rémes!
Vagy:
– No hiszen, az Alpok! Bezzeg nálunk az Altajban micsoda helyek vannak!
Vagy:
– A svájciak csak azért ilyen pedáns népség, mert már kétszáz éve senki sem
rúgta őket seggbe!
Én csupán kísérő voltam és tolmács, nem akartam vele vitatkozni. Óradíjban fizettek.
Kovaljovot ismertem még abból az időből, amikor tejfölszőke, vézna siheder
volt, komszomolista jelvénnyel a mellén, amit rajta kívül már nem hordott senki, és
ő maga is levette, ahogy kilépett a főiskola területéről. Sok év telt el azóta, és most
ismét bekopogtatott az életembe – drága öltönyben, tekintélyes pocakot növesztve,
korán kopaszodó fejjel.
Valamikor együtt jártunk otthon a Moszkvai Lenin Tanárképző Főiskolára. Én
német szakra, ő pedig angolra, két évfolyammal felettem. Komszomolista tisztségviselő volt, szónoklatokat zengett az emelvényről a kari és a főiskolai gyűléseken. A
rektori hivatalban kedvelték Kovaljovot, mivel iskolázott hangján úgy tárta fel előttünk a pártkongresszus aktuális döntéseit, mintha örömhírt közölne. Mi viszont lenéztük érte. A főiskola elvégzése után a Komszomolnál maradt, a kerületi tanácsban
dolgozott tovább. Világos volt, hogy az ilyenek sokra viszik.
Most már egész más volt az élet, de Kovaljov ezúttal is fent volt a csúcson. Én
pedig lent a mélyben.
Tolmácsi szolgálataimat Kovaljovnak eszében sem volt igénybe venni – a szállodában alapfokú angolsággal ő maga jelentkezett be, azután elsietett a bankba tárgyalni, engem pedig a feleségével és a kislányával sétálni küldött Zürich belvárosába. Volt diáktársam hamar a tudtomra adta, hogy nem tolmácsként, hanem lakájként kíván alkalmazni.
Kovaljov feleségét Irinának hívták. Kovaljov társadalmi helyzetéhez éppen ilyen
feleség passzolt: fiatal volt, szép és értelemszerűen szőke. A zürichi séta is illett társadalmi helyzetükhöz: a lehető legdrágább holmikat vásárolta össze a Bahnhofstrasse butikjaiban. A kislány, Janocska, unatkozott az üzletekben, és én szórakoztatásképp a pingvinekről társalogtam vele.
– És tudtad – kérdezte –, hogy a pingvinek annyira szeretik a gyerekeiket, hogy
nem is esznek semmit fél éven át, amikor a tojásaikat költik és melengetik a fagyban?
– Igen, hallottam valami ilyesmit a tévében – feleltem. – És úgy emlékszem, a
pingvineknél ráadásul az apa költi ki a tojást.

2016. május

53

„

– Tényleg? – álmélkodott Janocska. Úgy tűnt, ez büszkeséggel tölti el a saját apja
iránt. – Az én papám meg mindent megvesz nekem, amit csak akarok! És azt is megígérte, hogy elvisz pónilovagolni!
Irinán látszott, hogy már sokadszor jár Zürichben, mert tulajdonképpen nem én
kalauzoltam őt boltról boltra, hanem ő engem. Sorsomba beletörődve követtem őt a
megvásárolt holmikkal felpakolva. Később beültünk a Sprüngli kávéházba, és Irina
elmesélte, hogy azelőtt sportoló volt, művészi tornász. Ez meg is látszott az alakján.
Úgy tűnt, beszélgetős kedvében van. Az volt az álma, hogy majd edzőként fog dolgozni, de a férje azt akarta, legyen otthon a gyerekkel. És végig kellett hallgatnom,
milyen jó apa Kovaljov, hogy mennyire szereti Janocskát, a lelkét is kiteszi érte!
Néztem Irinát, és azon tanakodtam, vajon tényleg szereti-e a férjét, vagy csak
előnyös házasságot kötött? Nem olyan benyomást tett rám, mint egy buta szőkeség.
És úgy látszott, csakugyan szereti Kovaljovot.
– Valójában utálok vásárolni – ismerte be váratlanul. – Csak hát ajándékokat kell
vennem a rokonoknak és ismerősöknek, és folyton aggódom, hogy valakit kifelejtek.
Még egy viccet is elmondott búcsúzóul:
– Két újorosz találkozik Zürichben, a Bahnhofstrassén. Az egyik egy nyakkendőt
mutat a másiknak: „Ezt nézd! Abban a butikban vettem ott, kétezer frankért!” A másik erre azt mondja: „Mekkora szamár vagy! Én abban a másikban láttam egy
ugyanilyet háromezerért!”
Derűs, csengő hangon felnevetett. Ezt a viccet valamiért az összes ügyfelem elmesélte nekem, akit csak Zürichben kísérgetnem kellett.
Pinga búcsút intett nekem a szárnyával. Vagy uszonyával. Reggelig váltunk el –
másnap indultam velük Montreux-be.
A kisfiunk nehezen aludt el az éjjel, sírt, be is lázasodott. A feleségem altatódalt
énekelt neki, amit az anyjától hallott kiskorában.
Schlaf, Chindli, schlaf
De Vaterhüetet d Schaaf
D Mueterschütlet s Boimeli
Da falledabe Troimeli
Schlaf, Chindli, schlaf
Ebben a dalocskában az álmok a fákról hullnak ránk, ha megrázzuk az ágakat.
Az én szememre sem jött álom. Hallgattam a feleségem bölcsődalát és a fiam
szipogását. Ez a két ember volt a legdrágább számomra a világon. És nagyon kellett
a munka, nagyon kellett a pénz, amit rájuk költhetek. Pénz viszont nem volt, sehogy
sem sikerült igazi munkát találnom, alkalmi megbízásokból tengődtünk, mint ez a
mostani. Attól is tartottam, hogy a feleségem titokban pénzt fogad el a szüleitől.
Szégyelltem a dolgot.

„

54

tiszatáj

A gyerek megnyugodott, a feleségem mellém feküdt és hozzám bújt, de én még
mindig nem tudtam lehunyni a szemem. Aztán megszólalt:
– Mondd már, mi a gond? Érzem, hogy gyötör valami. Mondd csak el, kedvesem!
Hiszen összetartozunk!
Meséltem neki Kovaljovról, arról, hogy valaha, sok évvel ezelőtt lakáj volt, akit
én lenéztem.
– Ha valahol összefutunk, még csak kezet sem nyújtottam volna neki. Most meg
idejött, van egy rakás pénze, és én lettem az ő lakája.
– Te nem vagy lakáj. Te csak pénzt keresel. Becsületesen teszed a dolgod, ennyi
az egész. Bármilyen munkát lehet méltósággal végezni.
– Tudod – próbáltam megvilágítani a helyzetet –, a pénznek mindenhol van szaga, de ez a szag nem minden országban egyforma. Svájcban a pénz dezodort ken a
hóna alá. Oroszországban viszont bűzlik. A kis pénznek izzadság- és nyomorszaga
van, a nagynak pedig…
A számra szorította a kezét:
– Kedvesem! Mindent értek. Hagyd ezt a munkát! Ne csináld. Pokolba a pénzzel!
Most pedig aludj, késő van!
Valamit még magyarázni akartam Kovaljovról. Hiszen honnan lehet ennyi mindene? Idejön egy zsák pénzzel. Ebből nekem is csurran-cseppen valami. Én a becsületes lakájmunkámmal megszolgálom az ő bűzös pénzét. És ezt még méltósággal is
kell csinálnom!
De nem folytattam, a gyerek újra felébredt és sírni kezdett.
Másnap elindultam az ügyfeleimmel Montreux-be.
Útközben Kovaljov megint csak megosztotta velem a benyomásait.
– Kipakolják itt a radarjaikat az autópályára, és rettegnek. Ti nem is éltek, csak
féltek. Féltek attól, hogy elfúj benneteket az első fuvallat. Annyira féltek az élettől,
hogy citerázik a térdetek!
Vagy:
– Mi szüksége van Svájcnak hadseregre? Sok milliárdot költeni pár gépre azért,
hogy egyesek passzióból repkedhessenek az Alpok felett! Elhájasodott az agyatok!
Vagy:
– Nabokov bezzeg egy zseni volt! Ezek a mostaniak – egy rakás szar!
Régi ismerősöm Nabokov iránti szenvedélyét nem sikerült betudnom sem komszomolista múltjának, sem üzletemberi jelenének. De nem vitt rá a lélek, hogy rákérdezzek a dologra. Meg aztán ostobának is tűnt a kérdés: miért rajong valaki
Nabokovért?
De azért mégiscsak furcsa volt. Akkor, fiatalkorunkban, Nabokov művei titokban
jártak köztünk kézről kézre. Úgy éreztük magunkat, mint egy szekta tagjai, akiket
üldöznek a barbárok, a könyveket pedig a szekta titkos kincseinek tartottuk. Akkor
Nabokov volt a vízválasztó a mieink és az idegenek között. Kovaljov idegen volt.
Most meg az ő kocsijában robogtunk Montreux felé. Olyan fura ez az egész…

2016. május

55

„

A kislány gyomra felkavarodott az autózástól, többször is kénytelenek voltunk
megállni. Kovaljov hátraült mellé, és különböző történetekkel próbálta elterelni a
figyelmét. Meséket talált ki, a főhősük mindig Janocska volt, aki rendre hol banditák
fogságába esett, hol sárkányok rabolták el, és folyton meg kellett ezekkel küzdenie.
A mesebeli Janocska mindig győzelmet aratott. A kislány figyelmesen, komoly arccal
hallgatta.
Február volt, Moszkvában még szitált a hó, de Montreux-be már beköszöntött a
tavasz, és a tó sima víztükre felett repkedő sirályok a derűs, könnyű élet ünnepéről
rikkantgattak. A híres parti sétány akkor még nem feketéllett a moszlim nők
burkáitól – pedáns kis öregasszonyok sétálgattak rajta szőrmebundában és napszemüvegben. Kovaljov kigombolta a kabátját, és hunyorogva a Genfi-tóból magasba szökő Savoyai Alpok felé sandított.
– Na, ez pont olyan, amilyennek képzeltem!
Folyamatosan fényképeznem kellett őket az asszonnyal és a gyerekkel, minden
egyes sarkon.
Amikor bejelentkeztünk a Montreux Palace-ban, Kovaljov bizalmatlanul megkérdezte a recepciós lánytól, valóban azt a szobát kapták-e, amelyben Nabokov lakott. Nem győzte meg az igenlő válasz, így hát a csomagjainkat a szobába cipelő,
szakállas boynak újra feltette a kérdést. Az is tanúsította, hogy átverésről szó sincs.
A boyról kiderült, hogy Szerbiából származik. Jugoszláviában nemrég még vér folyt,
az amerikaiak Belgrádot bombázták, és a szerb férfi, amikor meghallotta, hogy oroszul beszélünk, hálából, amiért Oroszország az övéit támogatta, visszautasította a
borravalót – és rögtön kétszer annyit kapott. Még egymás nyakába is borultak,
Kovaljov és a boy.
Nabokov szobája Kovaljov számára csalódást okozott. Elmondtam neki, hogy
Vera halála után itt mindent átépítettek, az író lakosztályát külön szobákká alakították, de ő a ferde, alacsony mennyezeten, a keskeny kis ablakokon és a parányi teraszon háborgott.
– Hogy volt képes itt élni?
A szobában a falakon régi Nabokov-fotók lógtak, Kovaljov mindegyiket szerette
volna leutánozni. Telefonon hozatott magának egy sakktáblát, és letelepedett Irinával a teraszon a sakkasztalka mellé – pont úgy, ahogy Nabokov ült ott az ő Verájával.
Jó sok fotót kellett készítenem.
Kovaljov ahhoz is ragaszkodott, hogy megörökítsem őt az íróasztalnál ülve. Rögtön arra gondoltam, de jó, hogy Nabokov már nem él.
Amikor Kovaljov és a felesége ismét kiléptek a teraszra, kihúztam azt a bizonyos
fiókot – az emlékezetes paca, amelyről valaha olvastam, és amelyet már olyan régen
szerettem volna megérinteni, a helyén volt. Rátettem az ujjamat. Nem tudom, mit is
szerettem volna átélni. De mielőtt még bármit is átéltem volna, megzavart benne
Janocska, aki odaszaladt, és bekukkantott a fiókba.
– Mi van ott? Muti!

„

56

tiszatáj

– Nézd csak! – mutattam neki. – Egy paca.
Elcsodálkozott, és határozottan csalódott arcot vágott.
– Egy paca…
Kovaljov közölte, hogy ez a szoba túl kicsi, és egy másik, óriási lakosztályban
rendezkedtek be.
Engem két napra elszállásoltak az állomás melletti fogadóban.
Montreux-ben az volt az első feladatom, hogy kerítsek egy pónilovat. Kovaljov és
a felesége a szállodában maradtak, én pedig elvittem Janocskát lovagolni. A lovacskánk szomorú jószág volt, erős vizelet- és verejtékszagot árasztott.
Janocska valamiért valósággal rám tapadt, nem akart elválni tőlem, így
Kovaljovék meghívtak vacsorára. Kovaljov evés közben hol a Genfi-tó szépségeiről,
a svájci rendről és tisztaságról áradozott, hol pedig zsörtölődött: a hotel szállodájában nem fűtik eléggé a szaunát, a bejáratnál egyáltalán nincsenek biztonsági őrök –
csak az nem jön be, aki nem akar –, és ami a legrosszabb: mindenütt oroszokba botlik az ember! Valahogy leginkább a honfitársak jelenléte idegesítette.
Megdöbbentő volt, hogy Irina milyen szerelmes tekintettel néz Kovaljovra. Az
ilyen szerelmes tekintetet lehetetlen megjátszani.
Eva Braun rejtélye. Vajon hogy képesek a nők bűnözőket, gazembereket, aljas
frátereket szeretni? Ezt egyszer valaki igazán kideríthetné.
Amikor a desszerthez értünk, Kovaljov rám förmedt:
– Hogy vagy képes itt élni? Olyan gyászos a hangulat! Éltek ti itt egyáltalán? Be
vagytok savanyodva!
Az ő kontójára ettem, ráhagytam mindent.
– Itt, Nyugaton – taglalta csámcsogva – az emberek mohók a pénzkeresésben, de
kuporgatnak, mindent félre akarnak tenni. Nálunk meg, Oroszországban, a mohóság
az élet élvezetét jelenti. Azért, mert ha ma nem veszed el azt, amit az élet kínál, holnap már lehet, hogy nem lesz mit!
És ő mohón is csinált mindent: mohón evett, mohón nevetett, mohón lélegezte
be a tó felől fújó szellő illatát. Még a fényképezkedésben is mohó volt: nem tudott
vele betelni.
De Kovaljov legjobban azt szerette, ha a kislányával fényképezem. Nyuszikának
becézte a gyereket. Engem ez kellemetlenül érintett, mert mi is így becéztük a fiunkat.
Éjjel, a vasútállomás melletti kis fogadóban csak forgolódtam az ágyban. Megvetéssel gondoltam magamra, ez nem hagyott nyugodni. Lehetséges, hogy irigykedem
Kovaljovra? Miért nem én szálltam meg Nabokov hotelszobájában, hanem ő? Hiszen
én vagyok, aki szereti Nabokovot, engem segítettek át a nehézségeken valaha a
könyvei. Valahogy mindig úgy hittem, hogy ha majd megérintem azt a híres pacát,
feltárul előttem valami nagyon fontos, valami szent dolog. Hát most megérintettem
– és mit tudtam meg? Mi tárult fel?

2016. május

57

„

Feküdtem, hallgattam az utolsó vonatok zakatolását, és újra és újra rám törtek
ezek az alantas gondolatok: miért van az, hogy Kovaljov megengedheti magának,
hogy kényeztesse a feleségét és a lányát, nekem meg a szolga szerepét kell eljátszanom egy gazdag család oldalán, hogy pénzt kapjak ettől az önelégült bugristól a fiam és a feleségem ajándékára? Ki ő? Abban a gyomorforgató életben, amikor csak
arról dönthettünk, hogy a kisebbik aljasságot választjuk, és hallgatunk, vagy a nagyobbikat, és emelvényekről szónokolunk, Kovaljov önként a nagyobbikat választotta. Mindig, minden korban, minden országban létezik a megélhetési aljasság
szükséges minimuma. De hát elegendő is csupán ennek megfelelni. Vagy talán épp
hogy nem, ha el akarunk érni valamit az életben? Mi kellett ahhoz, miféle aljasság,
hogy ennyi pénzt szerezzen? Hirtelen felmerült bennem, hogy másnap reggel a képébe mondom mindazt, amit gondolok, bevágom magam után az ajtót, és elmegyek.
Ekkor végre el tudtam aludni.
Reggel aztán kirándulni vittem őket Chillon várába, barátságos voltam, beszédes
és előzékeny. Akkoriban gyűjtögettem az anyagot az Orosz Svájc című könyvemhez.
Azt hiszem, elég jó idegenvezető voltam – meséltem nekik az oroszok évszázadok
óta tartó nyüzsgéséről Chillonban, dőltek belőlem a vicces idézetek.
Utáltam magamat. De tisztában voltam vele, miért vállalom mindezt.
Azon az estén bonyolódtunk bele abba a „vonatbeszélgetésbe”.
Irina felment lefektetni a kislányt, mi Kovaljovval a hotel bárjában ültünk, és ő
rendelt egy üveggel a legdrágább konyakból. Nem hiszem, hogy különösebben lebilincselő társaságnak tartott volna, inkább csak kellett neki valaki, aki látja, milyen
könnyedséggel hozatja ki az italt, amely annyiba került, mint egy svájci szupermarket pénztárosának havi fizetése.
Ittunk. A konyak tényleg nagyon finom volt.
Emlékszem, elmeséltem neki, hogy nem találkozott Nabokov Szolzsenyicinnel a
Montreux Palace-ban. Jópofa sztori. Levélben megállapodtak a találkozóról. Nabokov feljegyezte a naptárába: „Október 6. 11 óra, Szolzsenyicin és neje.” Szolzsenyicin még nyilván megerősítést várt volna. Ideutazott Montreux-be a feleségével,
Nataljával, ide is jöttek a szállodához, de aztán úgy döntött, továbbmennek, mert
úgy vélte, Nabokov vagy beteg, vagy valamilyen okból nem akar velük találkozni.
Eközben Nabokovék egy álló órán át várták a vendégeket – már megrendelték az
ebédet az étteremben –, és nem értették, miért nem jönnek. Soha nem is találkoztak.
Kovaljov megvonta a vállát. Úgy tűnt, egyáltalán nem találja viccesnek a történetet.
Aztán tovább ittunk, és Kovaljov váratlanul elvigyorodott:
– Valahogy rögtön ismerősnek tűnt az arcod, de nem tudtam rájönni, honnan.
Nem lehet, hogy már összefutottunk valahol?
Bizonygattam neki, hogy nem.
Irina leszólt telefonon, hogy a szobában marad Janocskával.

„

58

tiszatáj

Kovaljov arról kezdett faggatni, hogy keveredtem Svájcba, no és a svájci feleségemről.
– Nem unalmas neked itt a sok virág meg csoki között?
Gyorsabban ivott, mint én, és hamar a fejébe szállt. Egyszer csak minden bevezetés nélkül arról kezdett el beszélni, hogy az első felesége egy bestia volt, és őt boldoggá tette, amikor végre elváltak:
– Kiléptem a bíróság épületéből, és úgy éreztem, repülök! Megfogadtam, hogy
meg nem nősülök soha többé. Öt évig tartottam magam. Aztán jött Irinka! Úgy szeretem az én Irinkámat, mint egy eszelős! Láttad, micsoda alakja van? Ugye, láttad?
Megvolt az a visszataszító szokása, hogy a beszélgetőtársának hol a térdét, hol a
vállát csapkodta.
– Az én Janocskámat pedig úgy szeretem, hogy bármit megtennék érte! Elhiszed?
Én végig bólogattam. Neki nem is kellett ennél több.
Sokáig ültünk ott, mindenesetre az egy üveg kevésnek bizonyult, Kovaljov rendelt még egy kupicával.
Valami összefüggéstelen beszámolót tartott az üzleti életéről, a rohadékokról,
akikkel kénytelen együttműködni, és arról, mennyire undorodik ettől az egész
mocskos ügytől, és kizárólag Irina és Janocska kedvéért csinálja.
– Tudod… – kiabált olyan hangosan, hogy a bárban mindenki felénk fordult –,
nekem az én Janocskám a legdrágább kincsem a világon! Az ő kedvéért bárkit megölnék! Merjen csak valaki egy ujjal is hozzányúlni! Mindent megteszek érte! Én is
rohadékká válok! Szart eszem! De érte csinálom, érted, az én Nyuszikámért!
Ezután bizalmasan a fülembe súgta, hogy biztosította a felesége és a lánya jövőjét Svájcban arra az esetre, ha vele történne valami.
– Nem azért – magyarázta –, de hát bármi beüthet. Mindent úgy intéztem, hogy
Janocska itt nőjön fel nálatok. A sok virág meg csoki között. Minden el van intézve!
Amikor már teljesen berúgott, bevallotta nekem, hogy meg akarják ölni.
– Érted, már leadták rám a rendelést! És én tudom ezt! Azt is, hogy ki volt!
Úgy látszott, már nem igazán fogja fel, hol van, és kihez beszél, már csak részegen hadovált:
– De nem adom ám könnyen az életem! Foggal-körömmel fogok küzdeni, felfogtad? Foggal-körömmel!
Kiléptünk a bárból friss levegőt szívni, lesétáltunk a tóhoz.
Ott álltunk a parti sétányon, a hegyek a ködbe vesztek, és a látvány olyan volt,
mintha tengerparton lennénk.
Kovaljov beleordította az éjszakai Genfi-tóba:
– Leadták rám a rendelést! Kit akarnak ezek kicsinálni? Engem? Amikor én is
bárkit kicsináltathatok!
Nekilódult, hogy megfürödjön a tóban. Megpróbáltam a lelkére beszélni: fürdeni
holnap is lehet.

2016. május

59

„

Kovaljov válaszul elbődült:
– Lehet, hogy ez a te tavad holnap már itt sem lesz!
Én vigyorogtam:
– Miért, hová tűnhetne?
Kovaljov legyintett.
– Szart sem értesz te! – és bizonytalan léptekkel elindult a hotel felé.
Én még egy ideig mászkáltam a tóparton. Éreztem, hogy be vagyok rúgva, és
magamban beszélek. A kései látogatók, akik hébe-hóba elmentek mellettem, utánam fordultak. Ezt mondogattam:
– Na, és ha veled történik valami? Ő legalább biztosította a felesége és a gyereke
jövőjét, te viszont nem. És te még lenézed őt. Mennyivel vagy jobb nála?
És hirtelen nagyon élesen belém vágott, hogy a tó talán holnap már tényleg nem
lesz itt.
Másnap reggel elköszöntem tőlük. Reggeli után értem a Montreux Palace-ba.
Kovaljov képe nyúzott volt, a szeme vörös, zavaros. Gondterhelt, kellemetlen pillantást vetett rám.
– Lehet, hogy tegnap este mondtam valami hülyeséget. Felejtsd el! Világos?
Bólintottam.
Fenséges borravalót kaptam Kovaljovtól. Egy jó filmben illett volna az asztalon
hagyni a pénzt, és büszkén távozni. De ez nem egy film volt.
Irinával jóformán barátokként váltunk el. Janocska meg egyszerűen a nyakamba
ugrott, és el sem akart engedni.
Többé nem találkoztunk.
A feleségem a születésnapján az ajándékait bontogatta, és nekem annyira kellett,
hogy halljam a boldog nevetését, és lássam, ahogy a fiunk mosolyog a kiságyban.
Hiszen csak az a fontos, hogy vannak emberek, akiknél semmi sem drágább nekünk a világon, és semmi másnak nincs semmi jelentősége.
Két hónappal később szokásom szerint leültem reggel a gépemhez, és a hírek
között ismerős névre bukkantam. A hír arról szólt, hogy egy ismert bank egyik vezetőjét, Kovaljovot lelőtték az utcán, épp a saját háza előtt. Ez a kor megszokott
moszkvai hírei közé tartozott. Rákerestem, és megjelent előttem Kovaljov fotója.
Megjegyeztem, hogy a bérgyilkos a kapuban várt rá, és a biztonság kedvéért még
főbe lőtte – ezt látták meg a szomszédok az ablakon át.
Nem tudom, mi lett Kovaljov feleségével és lányával. Oly sok év telt el. Janocska
most már biztos egészen felnőtt. Vajon mi lehet most vele? Mivel foglalkozik? Hogy
alakult a sorsa az apja halála után? Hiszen valahol itt nevelkedett, Svájcban.
Janocska, lehet, hogy most épp ezeket a sorokat olvasod? Hiszen mi minden előfordulhat az életben…
Vajon emlékszel valamire abból az akkori, közös utazásunkból? Vagy talán mindent elfelejtettél, a pónit kivéve? Hogy van Pinga? Biztos már rég nincs is a világon.
És hogy emlékszel az édesapádra?

„

60

tiszatáj

Talán később maga is mesélt volna neked a főiskoláról, meg a többi dologról.
Meg arról, hogy miért adták le rá a rendelést. Vagy talán nem.
Tudod, csak az a fontos, hogy volt egy ember, akinek te voltál a legfontosabb
lény a világon. Semmi más nem számít.
És mondd, emlékszel még arra a pacára?
IVÁN ILDIKÓ fordítása

VÉRA ÉS VLADIMIR NABOKOV SAKKOZNAK
A MONTREUX PALACE HOTEL TERASZÁN, 1966.

2016. május

61

„

STACY SCHIFF

Véra (Mrs. Nabokov)
(RÉSZLET)
Egy héttel a Cannes-ba való megérkezésük után Vladimir bevallotta Vérának, amit
az már régóta sejtett: hogy egy őrült szerelmi kalandba bonyolódott. És hogy az illető hölgyet Irina Jurjevna Guadanininak hívják.
Még teljesen elborítja „a házasságtörés kéjes köde”, írta Irinának. Képtelen lenne
lemondani erről a szerelemről, és úgy gondolja, el kell hagynia Vérát.
Véra, mint ő maga állította később, egészen egyszerű választ adott: „Azt javasoltam, hogy ha valóban szerelmes, akkor éljen együtt azzal a nővel.” Valójában a válasza kevésbé volt steril, azzal a szívből jövő tanáccsal egyezett meg, amit később egy
fiatal költőnek adott: „Soha nem szabad feladnod, amit szeretsz.” Nabokov azt írta a
szerelmének, hogy Véra nem fogja elengedni a házasságból. De ő nem képes Irina
nélkül élni. Nem tudja elképzelni, hogy visszatérjen a korábbi életébe; könyörgött
Irinának, hogy legyen türelmes. Azt is megírta, hogy az éjszaka, amikor bevallotta
Vérának, hogy mi a helyzet – valószínűleg a Bastille bevételének ünnepén, 1937ben – élete legszörnyűbb éjszakája volt, leszámítva azt, amikor az apja meghalt.
Véra számára minden bizonnyal ez volt életének a legszörnyűbb éjszakája.
Vérát talán gyakran elvakította az emberi értelembe vetett bizodalma, de amikor a férjéről volt szó, csalhatatlanul működtek az ösztönei. Bár Vladimir írt neki
arról, hogy szokott találkozni Irina Guadaninival, Vérának már február közepén voltak kételyei, hogy ez csak egyszerű barátság-e köztük. Az apja példájából is tudta,
hogy a férfiak elhagyhatják a nőket; az emigráció és a berlini hányatott élet a húszas
években pedig semmiképpen sem segítette a házasság kötelékének megerősödését.
Mindig is férjének egyik legélesebb szemű olvasója volt, és most a naponta kapott
levelek – pontosan, ahogy Nabokov később megjegyezte Szirin mondatairól – „világosak, de furcsa módon félrevezetőek” voltak. Ki tudhatta volna jobban kiolvasni az
igazságot a sorok közül? Félelmeit, amikről írt is a férjének, megerősítette egy részletes, aláírás nélküli, négyoldalas levél, amely április közepén érkezett. Véra biztos
volt benne, hogy Irina anyja küldte a levelet, feltehetően azzal a céllal, hogy meggyorsítsa a házasság felbomlását. Mások felvetették, hogy Fondaminszkij küldhette,
akivel Véra kapcsolatban állt, és aki mindig rokonszenvvel viseltetett az irányában.
A névtelen levél szerzője – kinek, bár franciául írt, jól érezhetően orosz volt az
anyanyelve – hosszasan ecsetelte, hogy Vladimir fülig beleszeretett Irinába, „egy
csinos, szőke nőbe, aki ugyanolyan neurotikus, mint ő”, hozzátéve, hogy Nabokov

„

62

tiszatáj

sok ellenséget szerzett az irodalmi körökben. Ez persze nem úgy hangzik, mint amit
Fondaminszkij írhatott, vagy egyáltalán bárki, aki jót akart a házaspárnak.
Nabokov ösztönösen értett az udvarláshoz. Először az 1936-os párizsi útja során
találkozott Irina Guadaninival meg az anyjával, Vera Kokoskinnal, s utána közösen
írt nekik leveleket. Kokoskin asszonyt nem nyűgözte le annyira, mint a lányát. Ő úgy
gondolta, hogy Nabokov ragyogó író – „a XX. század egyik csodája” –, de félelmetes
ember. Vladimir és Irina február elején kezdtek randevúzni; Irina, akinek a feje tele
volt Vladimir költeményeivel, részt vett az 1937 januárjában tartott felolvasásán,
majd a következő héten Nabokov háromszor meglátogatta. A Véránál három évvel
fiatalabb, szőke Irina eleven és roppant szenvedélyes nő volt, aki egy rövid házasság után elvált. A nevetése csupa zene; a humorérzéke csillogó; imádta a szójátékokat. Nabokovot az is lenyűgözte, hogy mennyi verset tud kívülről. Irina pétervári
körei nagyjából megegyeztek Nabokovéival. Most Párizsban kutyafodrászként élt
meg, úgy-ahogy. Az volt a híre, s ezt a Nabokovval folytatott viszonya csak megerősítette, hogy valóságos szirén. Nabokov is híres volt a férfiúi vonzerejéről; amikor
egy barátjának huszonegy éves lánya felhívta Fondaminszkijt telefonon, hogy megkérdezze, el tudná-e intézni, hogy találkozhasson a híres vendégével, Fondaminszkij
csak nevetett. Nem lepte meg a kérés, és elmondta, hogy minden nő, függetlenül az
életkorától, Szirin hatása alá kerül. Egyúttal meghívta a lányt a zártkörű felolvasásra, amit két nappal később adott az író a lakásán. Ez február végén vagy március
elején lehetett. Vladimirt körülvették a csodálói, de ő csak a mellette ülő kék szemű,
szőke nőre mosolygott. Mark Aldanov is felfigyelt rá: „egy femma fatale, aki sok szívet tör össze”. Amikor Vladimir a németországi helyzetről beszélt, megjegyezve,
hogy „a regényíró Isten fordítójaként” olvassa a feliratokat a falakon, könnyek csillogtak Irina szemében. „Milyen szép!”, búgta. El nem mozdult Nabokov mellől azon
az estén, és egész tavasszal mellette volt, amikor csak lehetett. Amikor Vladimir
megérkezett Londonba februárban, azonnal felhívta. Fülig beleszeretett: imádta a
mélyedést, amelyet Vladimir feje hagyott a párnán, az ott hagyott cigarettavéget a
hamutartóban. Csorgó könnyek közt mondta el anyjának, hogy képtelen Vladimir
nélkül élni. A kapcsolatuk talán akkor került a legközelebb a földhöz, amikor akasztófásat játszottak Irina noteszében.
Elkerülhetetlen volt, hogy Véra értesüljön a viszonyukról, hiszen különösebben
nem is titkolták. Valószínűleg a legtöbben a szemöldöküket se vonták volna fel, ha
nem tudja mindenki azt, hogy Véra a férjének a munkatársa is, vagy ha Nabokovot
általában jobban kedvelik. Mindenesetre kevesen hitték, hogy képes lenne a felesége nélkül élni. A vak szenvedély egy dolog, de a mindenre kiterjedő intimitás jóval
ritkább adomány. Mark Szlonyim, Véra távoli rokona, aki akkoriban emigráns szerkesztő volt Párizsban, megjegyezte, hogy nagyon kevés nő lenne képes eltűrni
Nabokov monomániás viszonyát az irodalomhoz. „Ha levágnák a kezét, megtanulna
a szájával írni”, mondta egyszer, magát Nabokovot idézve. Hány nő engedi meg,
hogy a társának mániája tökéletesen uralja az életét? Ezt minden bizonnyal maga

2016. május

63

„

Nabokov is tudta, és emiatt leírhatatlanul szenvedett. Nem tudott Irina nélkül élni –
olyan vágyat érzett iránta, amilyet addig nem ismert –, ugyanakkor a Vérával eltöltött tizennégy év tökéletesen „felhőtlen” volt. Júniusban azt írta Irinának, hogy ő és
Véra ismerik egymás legapróbb titkait is. Egy héttel később boldogan írt arról, hogy
milyen gyönyörű harmóniát talált meg szerelmével. Képtelen lenne élni nélküle,
úgy érzi, sohasem lenne ereje a szakításhoz. Lehetetlennek érezte a választást, különösen a fia, Dmitri miatt. Ezt a levelet nem írta alá. Akkora feszültségben élt, hogy
úgy érezte, megbolondul.
Mintha csak kenyérmorzsákból hagyna nyomot maga után, májusban úgy haladt
át Csehszlovákián, hogy titkos jeleket küldött vissza Párizsba. Meghagyta Irinának,
hogy egy postahivatal címére írjon neki Prágába, a nagyanyja leánykori nevén. A
Csehországban töltött hetek alatt kettős életet élt. Kínszenvedés volt úgy tenni Véra
előtt, mintha semmit sem változott volna. Ugyanakkor boldogan újságolta el Irinának, hogy a Sors egy bájos csellel ajándékozta meg őket: a Gallimard megvásárolta a
Kétségbeesés kiadási jogát, és most mondhatja azt, hogy találkoznia kell a francia kiadójával. Közben feladott egy közös levelet Irinának és Madame Kokoskinnak is,
nyilván álcázás céljából. Elslisszant a szállodából, hogy a vágyakozásáról írjon, mely
„leírhatatlan és példátlan”. Lopott magának néhány percet a postán, a papírboltban,
olyan helyeken, ahová különben nem járt volna. Írt egy parkban, a padon,
Franzenbadban, és úgy hordozta a levelét, mintha „egy bomba lett volna a zakómban, amíg postára nem tudtam adni”. Egyre halogatta, hogy elutazzanak Marienbadba, ahol már napokkal korábban várták. (Valóságos csoda, hogy ilyen körülmények között tudott írni egy elbeszélést, de Marienbadban negyvennyolc óra alatt elkészült vele. Igaz, a „Felhő, tó, torony” éppenséggel egy olyan ember története, aki
két valóság közé ékelődött: az egyik egy kéjutazás, amely kínszenvedésnek bizonyul, a másik a boldogság, amelyet megpillant, de sohasem ragadhatja meg.) Közben újra és újra tagadta Vérának az igazságot. Szörnyen érezte magát, amiért becsapja, különösen azért is, mert Véra gyengélkedett. Ilyen vagy olyan ürüggyel Véra
mindennap szóba hozta a nőt. „Mindig van valami gúnyos megjegyzésed mindenkiről, Irináról hogyhogy soha semmi ilyet nem mondasz?”, provokálta Vladimirt.
Nabokov beszámolt ezekről a faggatózásokról Irinának, aki feljegyezte a naplójában, hogy Véra kínozza a szerelmét. Nabokov pedig átérezte helyzetének vulgáris
banalitását. Csak évekkel később írta le, de ekkor érezte át a saját bőrén, amit
Bovarynétól tanult aztán: a házasságtörés a konvenciók fölé emelkedés tökéletesen
konvencionális módja. Nem tudta megbocsátani magának a viselkedését, sem azt,
hogy beszennyezte a Vérával töltött tökéletes tizennégy évét. Milyen távolra került
attól, amit a húszas években vallott: hogy a „sugárzó őszinteség” fogja vezérelni. Soha még nem hasonlított ennyire valamelyik hősére, akit leterített a szenvedély, s
nem képes elmenekülni a saját személyes szakadéka elől, szívettépően elszakadt saját önképétől. Épp csak annyira hasonlított magára – vagy legalábbis az önmagáról

„

64

tiszatáj

kialakított ideájára –, mint amennyire Felix hasonlít Hermannra a Kétségbeesés-ben,
mely a művész portréja egy törött tükörben.
Mit lehetett tenni? Egyelőre nem volt más választás, mint hogy ő, Vladimir kettős életet éljen, Véra pedig folytassa a faggatózást. A párizsi négynapos tartózkodásuk alatt Nabokov hihetetlen mennyiségű ügyet bonyolított le a Gallimard-ral. Az
egyhónapos távollét után felvillanyozó volt a találkozás Irinával. Nabokov úgy érezte, hogy soha senkit nem várt még annyira, mint őt, július elsején. Megbénította a félelem, hogy Irina talán nem jelenik meg a késő estére megbeszélt randevún. „Jobban
szeretlek, mint bármit a földön”, írta aztán Irina noteszébe. Amikor elindult a Riviérára Vérával és Dmitrivel, hagyott Irinának egy naptárat, amikben kihúzhatja a napokat a visszatéréséig, pontosan úgy, ahogy Véra tette azelőtt. A levelek hangja fájdalmasan hasonlít azokéra, amiket a feleségének írt tizennégy évvel azelőtt. Írt arról, hogy milyen tökéletesen, eleve elrendelten összeillenek; ujjongott, hogy menynyire egyeznek a benyomásaik; hogy úgy érzi, szerelme pontosan azt adja neki,
amire szüksége van. (Mi, halandók némi hűvös vigaszt meríthetünk abból, hogy
még Nabokov sem tudott két eltérő szókincset alkotni a végtelen szenvedély kifejezésére.) Tíz nappal később Véra kicsikarta belőle a vallomást, de ez egyáltalán nem
vetett véget a szerelmes levelek írásának. Nabokov, ha lehet, most még őrültebben
vágyakozott Irina után, mint Csehszlovákiában. Semmi sem oltotta a vágyát. Könyörgött Irinának, hogy legyen hű hozzá, miközben felfogta, hogy ez nem egészen
sportszerű kérés. Biztatta, hogy hosszú leveleket írjon. Megígérte, hogy ősz elején
újból együtt lesznek. Még egy váltás ruhát is ott hagyott Irina lakásában.
Véra közben önmagát vádolta a férje viszonya miatt. Úgy érezte, elhanyagolta
Vologyát, mert a gyerekről való gondolkodás kiszívta az erejét, és mert kibírhatatlanul nehéz anyagi körülmények között éltek Berlinben. Vladimir ezt elmondta Irinának, hozzátéve, hogy a felesége most mindent megtesz, hogy jóvátegye a dolgokat. „Megöl a mosolya”, írta nyomorúságosan július végén. Véra a vallomása után
soha egy szóval sem említette Irinát. „Tudom, hogy mit gondol – merengett Vladimir. – Meg akarja győzni magát és engem (szavak nélkül), hogy te csak egy hallucináció vagy.” Irina anyja nem volt meglepve; néhány nappal korábban megjósolta,
hogy Véra rászedi a férjét, és nem fogja elengedni”. Véra nyugalma a természetéből
fakadt, de egyúttal ügyes kínzásnak bizonyult. Vladimir az egyik levelében azt írta,
hogy a helyzet amiatt is még ijesztőbb, hogy a kapcsolata Vérával tökéletesen kiegyensúlyozottnak látszik. Félt, hogy kezdi elfelejteni Irinát. Július végén beköltöztek egy kétszobás lakásba, szemben a szállodájukkal, ahonnan egy alagúton keresztül mentek le a tengerpartra. A Cannes fölötti hegyekben írt levelében Vladimir bevallotta, hogy úgy gondolja, a felesége tud róla, hogy folytatja a levelezést Irinával,
de olyan őrülten sajnálja őt, hogy nem meri nyíltan csinálni. Amit nyilván jól is tett,
hiszen megígérte Vérának, hogy véget vet a viszonynak.
Augusztusban, feltehetően akkor, amikor Véra felfedezte, hogy a férje továbbra
is írja a leveleit a szerelmének – Irina négy levelet kapott tőle a hónap első tíz nap-

2016. május

65

„

jában –, kitört vihar. Olyan heves vihar, hogy Vladimir attól félt, a bolondokházában
köt ki. Véra később hevesen tagadta, hogy valaha is vívtak ilyen csatákat. Kész volt
megesküdni, hogy sohasem játszódtak le ilyen jelenetek (amiket a férje gyűlölt, és
amikről Irina és az anyja beszámolt a naplójában). Vladimir semmit sem nyerhetett
azzal, hogy ilyesmiket talál ki, és különben is brutálisan őszinte volt a Párizsba küldött leveleiben. Szakítani akart Irinával, ezt megtehette volna anélkül is, hogy kicsalja az együttérzését; elképzelhetetlen, hogy ne lettek volna hangos szóváltások.
Komoly bizonyíték szól amellett, hogy Véra fenyegette Vladimirt: elviszi Dmitrit az
apjától. Egy tulajdonság azonban még drágább volt neki, mint az igazsághoz való
hűsége. A férje méltatlan viselkedése egy dolog, az övé egészen más. Túlságosan
büszke volt, semhogy bevallja, az augusztus nagy része heves veszekedésekkel telt.
Irina válasza: menjenek el együtt valahová, bárhová. De Nabokov erre már csak
azt írta neki, hogy Véra kicsikarta, hogy szakítson. Többet nem fog írni. Irina ekkor
felszállt az első Cannes-ban induló vonatra, valószínűleg szeptember 9-én. A megérkezése délelőttjén egyenesen Nabokovék házához ment, és ott várt előtte, amíg
meg nem látta a tengerpartra induló Vladimirt és Dmitrit. Vladimir megbeszélte vele, hogy később találkoznak egy parkban. Aznap délután, miközben a kikötő felé sétáltak, Vladimir elmondta, hogy még mindig szereti őt, de nem képes rácsapni az ajtót az élete többi részére. Kérte Irinát, hogy legyen türelmes, de ennél többet nem
mondott. Irina másnap elutazott Olaszországba, megtört szívvel, az öngyilkosságot
fontolgatva. Meg volt győződve róla, hogy Vérának valahogy sikerült visszaterelnie
Vladimirt a házasságba. A következő év végén elment Vladimir egyik felolvasására
Párizsban, de aztán soha többé nem találkoztak.
Ugyanakkor mégsem tűnt el olyan csendesen, ahogy abban Vladimir (és Véra)
talán reménykedett. Soha nem tért teljesen magához, Nabokov maradt élete nagy
szerelme. Megjósolta, hogy Vladimir máskor is meg fogja csalni a feleségét, amint
alkalma nyílik rá, s közben megint azt fogja majd hajtogatni, hogy a házassága tökéletes. Négy évtizeden át verseket írt szerencsétlen szerelméhez; vezetett egy albumot Nabokovról szóló újságkivágásokkal (ahogyan Véra is). Az 1960-as években írt
egy önéletrajzi elbeszélést a viszonyukról és a cannes-i találkozásról „Az alagút”
címmel. Az írásban hemzsegnek a Vladimir 1937-es leveleiből vett idézetek, s a
mottói Szirin költeményeiből valók. A szerelmesek tudják a csillagokból, hogy viszonyuk nem teljesedhet be, s az elbeszélés hőse úgy beszél szenvedélyéről mint
„egész életének hajótöréséről”. Könyörög szerelmének, hogy legyen türelmes, miközben próbál kievickélni a házasságából, amit egyelőre nem tud megtenni. A nő
közben imádja a mélyedést is, melyet a feje hagyott a párnán, és az ott hagyott cigarettavéget a hamutartóban. „Lassanként valami idegen, ismeretlen dolog kezdett
beszüremkedni a leveleibe”, amelyek egyre ritkábban érkeztek. A Riviérán a hősnő
találkozik a szerelmével, aki a kislányával van ott, és elkíséri őket egy darabig a parton. A hős megbeszél vele egy találkozót aznapra egy parkban. Miközben a kikötő
felé sétálnak aznap délután, a hős elmondja neki, hogy még mindig szereti, de nem

„

66

tiszatáj

tudja rácsapni az ajtót az élete többi részére. Kéri, hogy legyen türelmes, de többet
nem hajlandó mondani; valahogy majd elintézik, hogy találkozhassanak ősszel. Este
a hősnő elmegy férfi házához, úgy érzi, be kell mennie, hogy követelje a boldogságát. Egy nő árnya azonban visszatartja. A vasúti alagút bejáratánál a közeledő vonat
elé veti magát.
M. NAGY MIKLÓS fordítása

VÉRA NABOKOV

IRINA GUADANINI

2016. május

67

„

MARTIN AMIS

Látogatóban Mrs. Nabokovnál
Arra is emlékezett, hogy a szálloda vacak volt és olcsó, és megalázottan állt egy másik, sokkal jobb szálloda mellett, melynek ablakaiban halovány asztalok
derengtek, s a pincérek úgy cikáztak, mint halak egy
akváriumban…1

Ezek a Nabokov kései kisregényéből, az Áttetsző testek-ből való sorok motoszkáltak
a fejemben, miközben a saját hitvány szállodámból (füstölő radiátorok, eszi-nemeszi-nem-kap-mást kiszolgálás, függőágyérzetet keltő ágy) mentem a Montreux Palace Hotel csillogó citadellájához, ahová a Nabokov család 1961-ben költözött be, és
ahol Véra Evseevna Nabokov az elmúlt négy évet már egyedül élte le, a régi szárny
negyedik emeletén.
Vajon miért épp Montreux? És miért egy szálloda? Amikor a BBC Montreux-be
jött, hogy leforgassa azt a filmet, amely most „az utolsó interjú”-ként ismert,
Nabokov megjegyezte: „Sokat játszottam a gondolattal hébe-hóba, hogy vásárolok
egy villát. El tudom képzelni a kényelmes bútorokat, a hatékony riasztókat, de sehogy sem tudom magam elé képzelni a megfelelő személyzetet. Az öreg alkalmazottaknak idő kell, hogy megöregedjenek, és különben sem tudom, hogy egyáltalán hányan vannak még ilyenek, akik közül válogathatnék.” A műsorvezető, Robert Robinson azt mondta Montreux-ról, hogy „olyan furcsa érzés keríti hatalmába az embert,
hogy sétát tesz egy régi fényképben”. A tó partján, a ködös napsütésben sétálva az
idealizált gyerekkor elvesztett és ártatlan parkjai jártak a fejemben. A svájci gyerekek mozgékonyak és makulátlanok a korcsolyáikon. A svájci szúnyogok elvannak
magukban, még ők is túl civilizáltak ahhoz, hogy rajokba gyűljenek vagy csípjenek.
A Nabokov házaspár a huszadik század sűrűjében élt – szinte regénybeillő, csillogással, veszélyekkel és pátosszal teli életet: kényszerű száműzetés a forradalmi
Oroszországból (ahol a fiatal Vladimir tizenévesen playboy, költő és milliomos volt); a
weimari Németország hisztériája és hiperinflációja (Nabokov apját, a nagy liberális
államférfit, V. D. Nabokovot meggyilkolták egy politikai gyűlésen Berlinben); bizonytalan évek Franciaországban, mielőtt az országot lerohanták a németek; menekülés
az utolsó pillanatban (Véra zsidó) az Újvilág vendégszerető ürességébe.
Amerikában Nabokov húsz nehéz évet töltött az irodalmi és egyetemi taposómalomban. Közben újjá kellett teremtenie magát mint angol nyelvű regényírót. A meg1

M. Nagy Miklós fordítása

„

68

tiszatáj

nyugtató gazdagság – s vele a szabadság – végül a Lolita (1959) formájában jött el.
Nem nagy csoda, hogy a Nabokov házaspár úgy döntött, oda vonulnak el, amiről
Humbert Humbert azt mondja, „az én lakkozott, kipucovált svájci falvaim s a kimerítően körülzsolozsmázott Alpok”.2 Minden mozgalmassága és kalandjai dacára
Vladimir és Véra Nabokov életének egyszerű vezérmotívuma volt: az irodalom
szolgálata. Azért jöttek Montreux-be, hogy rendbe tegyék az oeuvre-t, felügyeljék a
korábbi munkák fordításait, és gond nélkül kiadhassák az utolsó regényeket.
Mrs. Nabokov türelmesen várt rám, a Montreux Palace Hotel egyik oszlopos csarnokában. „Mit kér?”, kérdezte azonnal. „Whiskyt? Gint? Bármit kérhet.” Délelőtt fél
tizenkettőkor ezt igazán nagyvonalúnak találtam. Bort kértem, Mrs. Nabokov pedig
egy „J & B”-t – vagy „Csaj end Pi”-t (erős akcentussal és kicsit óvakodva beszél angolul). A mosolygó pincér évődött és hízelgett; a legenda szerint Vladimir Nabokov sosem fukarkodott a borravalóval, a felesége pedig láthatóan ma is a személyzet egyik
kedvence. Megfontoltan kortyolgatta a whiskyjét, de végül nem itta meg az egészet.
Azt hiszem, csak miattam igyekezett. Valahányszor fizetni akartam valamiért, Mrs.
Nabokov határozottan közbelépett: „Nem, én fizetek – ez az én partim!”
Sűrű, fehér haja van és kifejező, ironikus tekintete. Komoly betegségen esett át, a
hallása kicsit gyenge, és bottal jár, de most a hetvenes éveiben is csupa érzékenység
az arca, és nőies fény itatja át. Mindenekelőtt egy jó humorú ember arca. „V. N,”,
ahogy néha hívja őt, szeretett dicsekedni, hogy neki volt a legjobb humora az összes
nő közül, akit valaha ismert, és nem nehéz ezt észrevenni, az író férfiúi büszkeségének egyéb okaival egyetemben. A szerénysége és a természetes kíváncsiság vagy
melegsége folytán kényes interjúalanynak bizonyul. „De hát beszéljünk inkább magáról – mondja. – Nős?... Akar gyerekeket?... Gyakran látja a családját?”
Ezen a ponton, ahogy meg is volt beszélve, csatlakozott hozzánk Dmitri
Nabokov, a házaspár egyetlen gyereke, aki maga is rendkívül érdekes személyiség –
autóversenyző, hegymászó, nemzetközi hírű operaénekes, s mindemellett apja
számos regényének kiváló fordítója. Dmitri jelenleg az anyja közelében lakik, egész
pontosan a lausanne-i kórházban, ahol hosszan lábadozott egy tavalyi szörnyű autóbaleset után. Egy Montreux-ben tett látogatása után épp csak néhány mérföldet
tett meg, amikor a szuper kocsija rejtélyes módon „elhagyta az utat”. Kievickélt a
lángoló roncsból, és azonnal kórházba vitték, amely a Gondviselés jóságából épp
csak tízpercnyire volt, és történetesen az egész világon nincs sok hely, amely jobban
fel lenne készülve az égési sérülések kezelésére. Dmitri onnan nyugodtan telefonált
az anyjának, volt egy apró kis balesete, mondta, és hamarosan újra meglátogatja.
Véra csak később tudta meg, hogy mi történt igazából: hogy a fia szerencsés volt,
hogy életben maradt.

2

Békés Pál fordítása

2016. május

69

„

Megcsodáltuk Dmitri sérüléseit, amik még jól láthatók, sőt eléggé feltűnőek. Arról beszélgettünk, hogy az emberi test milyen csodálatos módon képes regenerálódni. Én viszont, miközben Dmitri megégett ujjait néztem, önkéntelenül arra gondoltam, hogy az emberi test milyen könnyen elpusztítható. Ezt el is kezdtem mondani, s már közben megbántam. De mintha nem vették volna zokon. Véra megjátszott kényességgel megkérdezte a fiától, hogy mikor fog eltűnni a karjáról a „lila
csipke”. Egészen nabokovi kifejezés! Akárcsak az apja, Dmitri is magas, kopaszodik,
atletikus, közlékeny és derűs alaptermészetű; elegánsan és óvó szeretettel válaszolgat az anyjának. Mrs. Nabokov aggódón és némi derűvel hallgatja a fia beszámolóját
a gyógyulásáról, aztán felém fordult: „Maga vezet?... Remélem, nagyon óvatos.”
Dmitrivel átmentünk az étkezőbe, miközben Véra visszavonult a lakosztályába,
megígérve, hogy a kávéra csatlakozik hozzánk. „Majd akkor még találkozunk” –
mondtam. „Viszlát”, mondta Mrs. Nabokov.
Az ebéd alatt gyorsan kiderült, hogy Montreux a Nabokov Könnyűipari Vállalat
afféle klíringintézete lett. Dmitri jelenleg az Áttetsző testek-et fordítja olaszra; Véra
a Gyér világ-ot oroszra (szamizdat céljából, természetesen, mint ahogy V. N. Lolitafordításának is ez a sorsa). Folytonos az aktivitás a járulékos jogok részlegén is.
Dmitri például még mindig nyalogatja a sebeit a Broadway Lolita-adaptációja miatt.
„Egy katasztrófa. Tökéletes katasztrófa”, tette hozzá később az anyja.
Dmitrinek most éppen egy különösen kényes problémával kell megküzdenie.
Amikor Vladimir Nabokov meghalt 1977. július 2-án, egy félig kész regény volt az
asztalán. Dmitri véleménye szerint a Laura modellje az apja egyik legbátrabb és legcsillogóbb alkotása; maga Nabokov azonban hajlíthatatlanul ellenezte, hogy publikálják ilyen félkész formájában. Borzalmas dilemma ez, és még semmilyen döntésre
nem jutottak: ő és az anyja.
Mert ha van nagyobb kötelezettség, mint amivel Vladimir Nabokovnak tartoznak, az az, melyre az irodalomtörténet kötelezi őket. Dmitri és Véra mélyen átérzik
ezt, és az ügy intim módon összefügg a családi büszkeség alaphangjával. Előhoztam
a Nabokov–Wilson levelek témáját, és annak a barátságnak a szomorú, furcsa felbomlását, amelyről azok a levelek tanúskodnak, s amely zavarodottsággal és haraggal fejeződött be, miután Wilson megmagyarázhatatlan módon támadást intézett
Nabokov Anyegin-fordítása ellen. „Edmund Wilson – mondta Dmitri egy sóhajjal. –
Kedveltem őt. Nagyon értett a gyerekekhez. Kedves volt, játékos. Egeret tudott csinálni a zsebkendőjéből, és azzal játszott nekem… Aztán hirtelen a fejébe vette, hogy
tud oroszul!” Aztán egy életrajzírót idéz morcosan: hogy Nabokov „jó ember volt, a
maga sajátos módján talán, és bizonyos hibákkal, de azért mégiscsak jó ember volt”.
Dmitri hátravetette a fejét, a plafont bámulta, olyan kétségbeesett gesztussal, amely,
gondolom, nagyon jellemző lehetett az apjára is. „Elképesztő!”
Véra, akihez mostanra csatlakoztunk a bálterem méretű nappaliban, éppolyan
rendíthetetlennek bizonyult a férje védelmében és emlékének őrzésében. „A Gyér

„

70

tiszatáj

világ orosz kiadásának szerkesztője – ó, hogy mennyi csintalanságot művelt, de én
egyetlen javítását sem fogadtam el… Megvétóztam Karlinsky professzor előszavát
az Előadások az irodalomról második kötetéhez. Írtam a kiadónak, könyörögve,
hogy hagyják ki a kötetből. És megtették.” Néhány pillanattal később Mrs. Nabokov
félrehallott egy megjegyzést, melyet az Előadások első kötetéről tettem, és azt hitte,
hogy bírálom a kötetet. „Hogy micsoda?”, mondta. És amíg ki nem magyaráztam
magam, mintha testének minden atomja remegett volna a méltatlankodástól.
Most Dmitri távozott; hogy elérje a vonatot vissza a lausanne-i kórházba. Mielőtt
elbúcsúzott, átadott az anyjának egy köteg újságkivágást. „Egy recenzió a délkarolinai Tribute-ból… Említik benne apát…” Az ilyen mondatok, akárcsak a
nabokovi méltatlankodás, mind a család elkötelezettségét jellemzik. Nagy önérzet
van benne, de nincs semmi nagyzolás. Önzetlen, szinte személytelen, éppúgy, ahogy
a művészet személytelen. És azt hiszem, nagyon oroszos is.
Dmitri elment. A nap most Mrs. Nabokov székére sütött a magas ablakokból, és ő
felemelte a kezét, hogy eltakarja az arcát a sugaraktól. Megmutatta a Vladimir
Nabokov Research Letter példányát, amely az ölében pihent, ujjával mutatva a képzelt pillangókról a férje által készített rajzokat (melyeket a Nabokov-regények neki
dedikált példányaiból reprodukáltak). A latinnak tetsző nevek a nevének különféle
becézett alakjait tartalmazzák – verae, verinia, verochka…
1923-ban ismerkedtek össze Berlinben. Meglepő, hogy azelőtt soha nem találkoztak. Elvégre Szentpéterváron a Tyenyiscsev iskola diákjai gyakran barátkoztak
az Obolenszkij diáklányaival. Ugyanazokban a német filmekben dolgoztak statisztaként. Véra ártatlanul részt vett a felolvasásokon, amiken Vladimir a berlini emigráns értelmiségi körökben tartott. „Nagyon elbűvölően beszélt – mesélte Véra. – És
fiatalkorában káprázatosan szép férfi volt.” A régi Oroszországban Véra ugyanabban a többnyelvű neveltetésben részesült, mint Nabokov; éppenséggel ő volt Vladimir egyik komoly riválisa angoltanárként Berlinben. „De V. N. sok mindent tanított – tette hozzá. – Nyelveket, teniszt, bokszot. És még prozódiát is.”
Véra apja épp részt vett egy kis kiadóvállalat, az Orbis megalapításában. Úgy volt,
hogy a fiatal Nabokov fogja Dosztojevszkijt angolra fordítani. Véra a szerkesztőségben
dolgozott, hogy plusz pénzt keressen, amiből lovagolhat a Tiergartenben. Egymásra
pillantottak, de igazából csak később ismerkedtek össze, még abban az évben, egy jótékonysági bálon. Nabokov aztán rengeteget sakkozott Véra apjával. Az anyjának írt
egyik levelében arról írt, hogy szeretne megállapodni. Később azt mondta az apósáról: „Nagyszerűen megérti, hogy számomra az életben az írás a legfontosabb és az
egyetlen dolog, amire képes vagyok.” Ezt bizonyára maga Véra is megértette. 1925
áprilisában házasodtak össze, és azzal a látható történet be is fejeződik.
Úgy írnak róla, mint különösen zárkózott emberről – még talán a férjénél is zárkózottabb volt. Rendkívüli önuralma van, az biztos, és az ember azt érzi, hogy nem tűrne
semmilyen bizalmaskodást vagy szemtelenséget egy kívülálló részéről. Miközben to-

2016. május

71

„

vább folytattuk a beszélgetést, amely igencsak óvatos és általános maradt, éreztem,
hogy Mrs. Nabokovban mintha egyre nőne valami enyhe rossz érzés – mintha elkerülhetetlenül vissza kellene majd utasítania valami durván személyes kérdést („Mrs.
Nabokov, találkozott valaha a valóságos Lolitával?”). Végül azt mondta:
– Kérdéseket akart feltenni. Hol vannak a kérdései?
– Hát, van egy-két dolog – mondtam. – A férje minden könyvét magának ajánlotta, mindet, kivétel nélkül. Ez nagyon szokatlan, nem?
– Valóban?... Mit válaszolhatnék erre? Nagyon rendkívüli volt a kapcsolatunk. De
ezt tudta azelőtt is, hogy feltette a kérdését. Még valami?
– Nagyon… nagyon vicces ember volt? – kérdeztem szerencsétlenül. – Sokat viccelt? Sokat nevettek együtt?
– Ó, igen. Ragyogó humora volt. Ragyogó ember volt – felelte Mrs. Nabokov. De
hát ezt is tudta már.
Observer, 1981

Utóirat: Véra Nabokov 1991-ben hunyt el, tíz évvel a fentebb megörökített találkozás
után. Ahogy Dmitri Nabokov mondta róla a temetésen: „Már elmúlt nyolcvanéves, de
még mindig segített előkészíteni a férje munkáinak számos új kiadását, előszót írt a
versei orosz kiadásához, segített összeállítani egy kötetet a leveleiből, és óriási erőket
mozgósított a Gyér világ orosz fordításához…” Az elmúlt egy évtized során hébe-hóba
levelet váltottam vele; fényképeket küldtem neki a gyerekeimről, amikor megszülettek, és akadt néha valami könyvkiadási újdonság, amiről be kellett számolnom neki.
Gyakran gondoltam rá. Rendkívül elevenen maradt meg az emlékezetemben. Részben, gondolom, azért tartottam nagy becsben a látogatásom emlékét, mert az eleven
kapcsolatot jelentette a férjéhez, akit mindig bálványoztam: úgy éreztem, Nabokov
továbbélt a feleségében. De ez még nem magyarázat arra, miért éreztem olyan mértéktelen elhagyatottságot, amikor olvastam a nekrológot róla.
Dmitri Nabokov sírbeszédéből (1991. április 11.):
Egy kockázatos csípőműtét előtti napon, két évvel ezelőtt bátor és előrelátó anyám
megkért, hogy vigyem be neki a kedvenc kék ruháját, mert lehet, hogy fogadni fog
valakit. Az a hátborzongató érzésem támadt, hogy egészen más okból kell neki az a
ruha. Azt a műtétet túlélte. Most, erre az utolsó randevújára ezen a földön, ebbe a
ruhába öltöztették.
Anyámnak az volt a kívánsága, hogy hamvait egyesítsék az apáméival a Clarend
temetőben lévő urnában. A dolgok különösmód nabokovias fordulata folytán némi
nehézségekbe ütközött, hogy megtalálják azt a bizonyos urnát. Ösztönöm azt súgta,
hogy hívjam Anyát, és megkérdezzem tőle, hogy mit tegyek. De már nem volt Anya,
akit felhívhattam volna.
M. NAGY MIKLÓS fordítása

„

72

tiszatáj

HETÉNYI ZSUZSA

Három Nabokov-regényről
Király, dáma, bubi
(Fordította Vargyas Zoltán. Európa Könyvkiadó, Bp., 2011)
Aki figyelemmel követi az Európa Könyvkiadó Nabokov-sorozatát, elégedetten dőlhet hátra:
a Király, dáma, bubi megjelenésével egy régen hiányzó elem került a helyére. Nabokov 1928ban oroszul megjelent könyvét, mint más korai műveit is, a fiával együtt saját maga tette át
angolra, negyven évvel később, ami jelen esetben a korrigálásra átvett szöveg alapos átdolgozását is jelentette. Nekünk ez a feszesebb ritmusú, modernebb átirat van a kezünkben.
Nagy a váltás az első regényhez, a Másenyká-hoz képest, ahol kizárólag orosz emigránsok
lelkében tájékozódtunk. Ezúttal is Berlin a helyszín, kevés szereplős a kamarajáték, de már
német közegben mozgunk. Látszólag. Valójában időtlenben. A történet több mint ismerős,
gazdag férj, fiatalabb, csinoska, de hideg és számító feleség, és az obligát harmadik, a fiatal
szerető, a nagyon szegény, vidékről jött unokaöcs, akinek segítségével az élelmes asszonyka
eltenné láb alól a férjét. Balzac, Flaubert és Tolsztoj mellett még számtalan olcsó ponyva és
operett szerelmiháromszög-története ugrik be, mégpedig a szerző figyelmeztetésére, aki az
ironikus narrációban már későbbi metaregényeinek oroszlánkörmeit mutogatja, ahol majd
tirannusként szól bele hősei sorsába. E módszer itt alakul ki, a kártyalapokká lapított, báboknak, kirakati babáknak és automatáknak merevített szereplőkben.
Mint már a korabeli kritikusok észrevették, itt nem a mese a fontos, hanem az elbeszélőmód, a váratlan képek, a megelevenedő város és tárgyak, a fények és árnyékok, érző tükrök
és érzéketlen tükörképek képlékeny világa. A város meghódítására érkezett fiatalember
szemüvegét Nabokov az első este összetöri, hogy színek csalóka játékaként, álomvilágnak élje meg találkozását a várossal. Rövidlátása belső is, mert madonnát lát a szörnyetegben.
Király, dáma, bubi. Ahogy a címnek megfelelően a hősök kétdimenziósak, díszlet a berlini
utca is. A házfalakat valaki gyorsan összekeveri, és újra leosztja, és mint az álomban, bár „rétegről rétegre haladsz fölfelé, mégsem érsz sosem a felszínre, mégsem jutsz el a valóságba”
(29–30. old.). A pénzvadász férj áruházában próbababák között dolgozik az ifjú Franz, aki a
nevelési regénynek megfelelően folyamatosan tanul, táncolni, kereskedni, öltözni, dandysen
járni, hazudni, csalni, és végül ölni, és a regényvégi csattanó sem marad el. Annyit elárulhatok, hogy noha a pisztollyal nem is lesz minden rendben, a három szereplő egyike meghal,
Nabokov nem ebben formabontó. A Király, dáma, bubi alighanem a legfeszesebben szerkesztett és legcéltudatosabban előrehaladó cselekményű könyve.
Az 1920-as években a háborúból kifelé támolygó Németországban Berlin sajátos enklávé
volt. Kozmopolita hangulata a háborús migrációs mozgások eredményeként jött létre. Csak
1923-ban háromszázhatvanezer orosz emigráns adott be letelepedési kérelmet, akik homogén közösséget alkotva, otthoni életmódjukat rekonstruálva a város lakosságának 8%-át tet-

2016. május

73

„

ték ki. Negyven orosz könyvkiadó alakult itt, több tucatnyi folyóiratot adtak ki, és 1922-ben
több orosz nyelvű könyv jelent meg a városban, mint német nyelvű, és több, mint Moszkvában és Pétervárott együttvéve, ahol nem volt papír. A dekadenciát és avantgárdot egyesítő
pezsgő kulturális élet hátterében már ekkor készülődött a fasizmus, ami utólag egyszerre a
tragikum és az abszurditás árnyékát veti a korszakra, amely ekkor próbál kilábalni az infláció
okozta káoszból. Mindennek hű lenyomata Nabokov regénye, anélkül, hogy egyetlen szó esne
történelemről vagy politikáról, ugyanis az emberi természetben nem is olyan rejtezve élő ragadozót engedi csak szabadjára, és helyezi el a csillogó, áruk és divatok, üzletek és tranzakciók, bérek és bárok kavalkádjába belebódult Berlinben, ahol a büdös kocsmák és pedánsan
őrült főbérlők bújnak meg a sugárutakon masírozó dandyk és örömlányok díszleteinek hamarosan felszínre emelkedő süllyesztőjében.
Nabokov interjúiban hangoztatta, hogy a társadalmi kérdésekre koncentráló művészet
nem érdekli. Mégis úgy érezzük, itt sikerült megrajzolnia a fasizmus táptalajául készségesen
szolgáló német kispolgár, középpolgár, sznobpolgár, divatpolgár, bábpolgár – habozva mondom ki – típusait. Lehet, hogy nem érdekli a társadalom, de a társas viszonyokban mindent
meglát.
Nabokov nem kedvelte a németeket. Berlini regényeinek legfrappánsabb jelenete, amikor
az Adomány főhőse undorodva és megvetően vesézi ki a villamosban a vele szemben ülő embert, minden szőrszálából, porcikájából és ruhadarabjából a németség kicsinyességét, durvaságát, önzését olvasva ki, mígnem a férfi elővesz zsebéből egy orosz újságot, és akkor a szemlélet egy pillanat alatt elnéző jóindulattá változik.
A Király, dáma, bubi nem német regény, hanem az emberiség csapdáinak, nagyvárosi bukásának rajza. Nem társadalmi és nem lélektani rajz, csupán képletek sorozata: pénz + külsőségek + kéjvágy + üresség = homo homini lupus + színház az egész világ.
Nabokov különböző anagrammás álneveken maga is színre lép művében, sőt az utolsó fejezetben feleségével együtt elegáns külföldiként bevonul a bálterembe. De bevonul csavaros narrátori megjegyzéseiben is, amikor előre és hátra utalgat, vajon mit is tartogat a sors és a véletlen a rejtőzködő és bűnre készülő szeretőknek. A művelt olvasóknak pedig irodalmi utalások és
szófejtések szövevényét is rejtegeti. Nem játszik a kártyákkal, hanem bűvészkedik. Ügyes mágus, csak a kezét kell jól figyelni.

Adomány
(Fordította Pap Vera-Ágnes. Európa Könyvkiadó, Bp., 2010)
Amennyire örülni lehet az Európa Könyvkiadó Nabokov-sorozatának, amelynek a szóban
forgó Adomány a nyolcadik kötete (ha nem számítjuk hozzá a már régebben megjelent hármat), annyira zavarba ejtő a megjelentetés sorrendje. Nem unalmas pedantériából keresünk
ebben rendszert, hanem mert egy életműnek van egy belső logikája, amely szerint fejlődik; és
ha olyan bonyolult alkotóról van szó, mint Nabokov, aligha segíti a magyar befogadást, ha első regénye még mindig talonban fekszik. Így nem látható, miből lett a cserebogár, vagy, hogy
a lepketudósnak is kiváló szerzőhöz illő képet használjunk, felborul a pete–lárva–báb–lepke
sorrend.
Az 1937–38-as Adomány Nabokov európai korszakának záró regénye, állítja a szakirodalom, holott vele egy időben született egy másik fontos mű, a magyarul ismert Meghívás kivég-

„

74

tiszatáj

zésre. Ennek börtönben sínylődő hőse mögött a 19. századi orosz társadalmi gondolkodás
ismert alakja, Csernisevszkij, a Mi a teendő? című preszocialista irányzatos regény börtönt
megjárt alkotója sejlik föl. Az Adomány-ban ekképpen aha-élménnyel üdvözölhetjük a legendás Negyedik fejezetet, ami nem más, mint az itteni író-főhős regénye a regényben, a szovjet
rendszer által előd-bálvánnyá emelt Csernisevszkij megsemmisítő paródiája. A fiktív szerző,
Godunov-Cserdincev korai verskötetének kudarca után egy bontakozó szerelem mámorában
készül e nagy műre. Nabokov szakszerűen tünteti el a narratív nyomokat, ami rávezetne, mivel is érdemelte ki Csernisevszkij ezt a kitüntető figyelmet, ezt a választékosan maró gúnyt,
ezt a leplezett és distanciált gyűlöletet. Profi módszerrel leplezi, hogy vélhetően az ún. forradalmi demokratákban látja a bolsevik rendszer előfutárait, és személyesen Csernisevszkijben
a szerény, ámde erőskezű népvezér, Lenin imázsának forrását. Nem csoda, hogy éppen ezt a
fejezetet az első, folytatásos folyóirat-kiadásban egész egyszerűen kihagyták – a párizsi, magát haladónak tartó emigráns közvélemény nem tudta elfogadni egyik nemzeti nagyjának kifigurázását.
A sors furcsa iróniája, hogy a regénybeli regényt is hasonló érvekkel utasítja vissza a regénybeli szerkesztő, mondhatni, Nabokov előre beleírta a fejezet majdani cenzúráját. Az író
főhős és (immár sokadszor) a berlini emigráns miliő ugyan e fejezet nélkül is regénybe rendeződnek, mégis szükség van rá ahhoz, hogy az alkotói témakihordás, a válságok sora és „A
Nagy Mű” létrehozásának vágya mint az expatriálódott művész identitásának megerősítése
testet öltsön.
A regény Godunov-Cserdincev életének három évét öleli föl. Megtaláljuk benne az ismerős berlini bajokat: a lehetetlen bérlakásokat, a kellemetlen klímát, az oktondi oroszokat,
akik fülledten belterjes üresjáratokban élik tovább illúzióikat. És újra itt vannak a németek,
akiket Nabokov nem tud elviselni. Mint a gyerekkorától trilingvis író egy interjújában vallotta, nem is akart németül megtanulni, mert aggódott, hogy egy új nyelv a friss hazátlanságban
megfosztja hordozható hazájának, orosz anyanyelvének teljes értékű birtoklásától. (Az életrajzáról nem ejtünk szót, hiszen magyarul is olvasható önéletrajzi regénye, a Szólj, emlékezet!) Godunov-Cserdincev az író életrajzának számos vonását kapta kölcsön. Az idilli gyerekkort az 1. fejezet a főhős verseinek áttekintésében és önelemzéseiben veszi sorra, s ez összefonódik a szerencsétlen berlini oroszok, köztük az öngyilkos ifjú, Jasa Csernisevszkij sorsával.
Nomen est omen: a család árva felmenője a majd szóban (illetve a regényben) forgó Csernisevszkijnek pópa apjától kapta a nevét – Nabokov mikrovilágában ugyanis minden mindennel összefügg, és a pillanatnyi érintkezések véletlen kapcsa tartja össze a világrendet.
Az apa nagyformátumú alakja és halála is párhuzamos a szerző sorsával, a 2. fejezet témájaként. Nabokov apja 1922-ben Berlinben merénylet áldozata lett, a regénybeli apa pedig
romantikus figura, Kelet-kutató utazó, akinek titokzatosságát betetőzi, hogy a polgárháború
káoszában eltűnt. A 3. fejezetben bukkan felszínre az addig búvópatakként jelzett szerelem,
Zina, aki Nabokov csöppet sem konvencionális, bonyolult és szexepiles nőalakjainak egyike,
talán Nabokov feleségének egyes vonásaival. Godunov-Cserdincev ajándékba kapja Nabokov
legfontosabb írói képességeit is – a képekben gondolkodást, a szagok és színek szinesztétikus
érzékelését, a hangok és betűk bűvöletét.
A regényt keresztül-kasul átszelik és -fonják az orosz irodalomból vett idézetek, amelyek
nemcsak pontosan, hanem parodisztikusan, átírva és fiktív idézetekben tükröződve is megjelennek, nem is beszélve az önidézetekről és más Nabokov-művekkel (nemcsak regényekkel,

2016. május

75

„

hanem novellákkal) egybecsengő vagy azokra épülő, bennük gyökeredző kinövésekről. E
módszer a jövőbe mutat, a tökély felé fejlesztésére a későbbi, már angolul írott Lolitá-ban,
majd az Adá-ban került sor. Íme, egy újabb érv, miért sajnálható a kiadási sorrend, amely a
Lolita-Ada-Adomány (1955, 1969, 1938) időben ugráló szekvenciát prezentálta nekünk, az
Adomány-Lolita-Ada helyett. Igaz, a polcokon most már egymás mellett vannak, és minden
egyes mű önmagában hivatott helytállni.
A regény címe sokrétegű: az Adomány ajándékot és tehetséget egyaránt jelent. A főhős
egy nagy regényt ajándékoz szerelmének, egy másikat halott apjáról az anyjának, s a szerző,
az égtől kapott tehetsége révén, ajándékba adja nekünk mindezeket egybefogó regényét,
amelyet köszönettel átvehetünk, végtelen, aprólékos és örömteli továbbgondolásra.

Ada
(Fordította M. Nagy Miklós. Európa Könyvkiadó, Bp., 2008)
Évekkel ezelőtt valaki, aki tudta, hogy Nabokov erősen foglalkoztat, megkérdezte tőlem, olvastam-e az Adá-t. Azt feleltem neki, hogy nem, pedig azt kellett volna eldadognom, hogy
többször is. A könyvek akkori hozzáférhetetlensége miatt (ne feledjük, Nabokov tiltott szerző
volt) először franciául tudtam megszerezni, majd megvettem Iljin fordításában oroszul, és
egyiket sem olvastam végig. Végül beszereztem az eredeti angol szöveget, többször elolvastam, és még mindig nem ismertem a regényt. A Nabokovokért meg kell küzdeni, melyikkel
mennyire, változó. Megérteni is hatalmas szellemi teljesítmény, de magunkévá tenni – igen,
hadd álljon itt ez a Lolita folytatásának tartott Adá-ról szóló íráshoz adekvát szó –, tehát magunkévá tenni empatikus jelenlétet követelő metamorfózist jelent, mert szinte metempszichózis, lélekvándorlás során lehetséges csak.
Az Ada 1969-ben jelent meg, Nabokov hírnevének csúcsán: a kiadás előtt kis részlet jelent meg belőle a Playboy-ban, valamint a megjelenéskor a regényismertetést a New York
Review of Books és a Time magazin is a címlapon hirdette. Számos kritikus ért egyet abban,
hogy az Ada Nabokov műveinek végső összegzése, a legutolsó, a legbonyolultabb, a Summázat. Hogy valóban így van, annak bizonyítására a legkülönbözőbb olvasatok adhatóak elő.
A legfelületibb olvasatban érteni véljük a cselekményt, amely – a bevezető családfa-ábra
nyomán könnyű következtetésként – családregénynek is álcázott háttérbe simul. Karinthy
szellemét idéző bulvárlapos összefoglalásban: „Észak-amerikai oroszgyanús családban koraéretten művelt, zsenge korú arisztokrata unokatestvérek, Van és Ada szerelmi orgiáit gyermeklány rokonuk vágyakozva nézi, később öngyilkos lesz. Az unokatestvéreket az élet másfelé sodorja, majd idős korukban újra egymásra találnak.” Mindez egy olyan hétszáz oldalas
regényben, amelynek egy-egy oldala egész tanulmányokat igényelhet.
Ada ugyanis tizenkét éves gyermeklányként három nyelven több kultúrához tartozó irodalmat, művészetet és tudományt ismer mélységeiben, s tudása fitogtatásával ennek megsemmisítő magaslataiból tekint le mindenkire. A Nabokov nevével fémjelzett magatartásnak
kétségtelenül alapvonása a kulturális fensőbbségérzés, Van és Ada mégsem az író egy-egy
énje, mint ahogy ezt sokan gondolják. A szuperlatívuszok megtestesítőiként hiperszexuális
hajlamaikban, túlságosan kifinomult, az aberrációt súroló testi, nyelvi és szellemi játékaikban
Nabokovnak az a szándéka fogalmazódik meg, hogy az olvasót ráébressze: NEM vagy nem
csak mesét olvas, és semmi esetre sem a valóságról. Az Adá-ban már csaknem kiböki a sze-

„

76

tiszatáj

münket az, ami a Lolitá-ban a jelek, illetve kritikák szerint még nem volt elég markáns: hogy
nem gyermeklányokról szóló pornográfiát olvasunk, hanem filozófiai regényt.
Mindenre figyelnünk kell, ahelyett, hogy száguldhatnánk előre a cselekményben: minden
névben és tulajdonnévben szójáték csalogat és jelentések bokra nyel el, minden irodalmi mű
címe egy valóságban létezőnek az elferdítése, vagy több ismert műből összeragasztott képtelenség, és nekünk egyszerre kellene betéve ismernünk Flaubert-t, Chateaubriand-t, Jane Austint, Joyce-t, Puskint, Tolsztojt, Dickenst, Dosztojevszkijt (akit Nabokov utált, ezért parodizált,
de egyébként azokon is ironizál, akiket szeretett); és Akszakov, Lermontov és Gribojedov
sem teszik teljessé a rejtett utalások sorát, mert az végtelen.
Az Ada tekinthető Nabokov-szöveggyűjteménynek is, hiszen az író elrejtette benne irodalmi, szerelmi és életfilozófiáját, s tálalta azt a játék és eksztázis ironikus beágyazottságában.
Van és Ada hosszú, szép életet élnek, szinte száz évet, a társadalmi regényekben szokásos
pénz, munka és egyéb nyomasztó életbonyodalmak nélkül, a szerelem és művészet varázslatos fogságában: fő tevékenységük az élet apercipiálása, a reflexió. Nabokov episztemológiája
azt üzeni, hogy a világ az, aminek mi teremtjük. Ám Ada és Van földi paradicsomában felvillan a kegyetlenség is, mert vegytiszta gyönyöreik néha borzongatóan céltudatosak, és mert
Lucette az áldozatuk.
Sajátos szerepet kap az idő ebben az emlékezésben, amely, mint az emigráns író alaptevékenysége, itt is, mint a Szólj, emlékezet! lapjain, műfajjá válik. Ahogy haladunk előre szereplőink életében, úgy gyorsul az idő, amelynek folyása Nabokov minden regényében a gyermekkorban a leglassúbb és a legmélyebben sodró, s ennek megfelelően, vagy ennek érzékeltetésére egyre rövidebbek a regény fejezetei, amelyek viszont egyre nagyobb időkihagyással
követik egymást. Ha hőseink életének idő-számegyenesén fekete vonallal vastagítanánk a
cselekményben megismert időszakaszokat, és vékonyan hagynánk az ismeretleneket, egyre
távolabb eső egyre kisebb pontok futnának a halál felé. Ha egyáltalán létezik halál, hiszen az
utolsó rész az emlékezés bevezetőjének nevezi magát, és a regény utolsó mondata egy felsorolás, amelynek vége: „és még annyi minden más”. Úgy tűnik, a ciklikusság vigasza Nabokovot sem hagyta érintetlenül, hiszen számára az örök körforgás, a természet majdnem minden megjelenési formája a megélt pátosz forrása volt.
Az Európa Könyvkiadó Nabokov-sorozata pedig immáron teljes nagyságában sorakozhat
könyvespolcainkon, életünk végéig tartó fejtörések forrásaként.

2016. május

77

„

SÁRI LÁSZLÓ

A világirodalom legdrámaibb mosogatása
NABOKOV MOSOGAT , KIPLING KAZÁNT SZEREL . MI LESZ EBBŐL?
Elég jól emlékezhetünk rá (mert páratlan irodalmi teljesítmény), hogy Rudyard Kipling a maláj partok közelében, a nyílt vízen az utolsó csavarig szétszedette a Haliotis tengerjáró gépházát Mr. Wardroppal, majd több hónap elteltével összeszereltette (Az ördög és a mély tenger). De a novella persze nem ezért páratlan írói teljesítmény. Mr. Wardrop és a legénység
tébolyult lázban tizenöt napon át éjjel-nappal szerelt, izzott-dübörgött a vas, őrült kacajok és
zokogások váltották egymást odalent a hajófenékben, és a lerongyolódott gépmester meg a
legénység ott aludt el, ahol a munkát ájultan abbahagyták. Harminc hosszú oldalon át nem
olvasunk másról, csak tolólemezekről, támaszdúcokról, kiegyenlítőblokkokról, tengelykarikákról, nyomócsapágytömbökről, gyámfákról, dugattyúaknákról, hengerfedél-csavarokról és
füles csapszegekről. Ezeket a „szereplőket” egytől egyig bátran a leghatékonyabb elidegenítő
effektusok közé sorolhatjuk az irodalomban (különösen harminc oldalnyi terjedelemben),
ám ebben az elbeszélésben egyetlen pillanatra sem kerülnek ilyen „funkcióba”. A novella végére verejtékezve, izomgörcsökbe rándulva és láztól kimerülten, a gépmesterrel és a legénységgel együtt lassan mi is magunkhoz térünk a bódulatból, azután majdnem mi is „suta táncba” kezdünk velük, és „sírunk egy kicsit örömünkben”, amikor felcsap a gőz, elindul a hajó, és
a Haliotis „a lila vízen” elszökik az üldözők elől.
Ez a világirodalom legdrámaibb kazánszerelése. Egészen biztos, hogy felülmúlhatatlan.
Ép ésszel azóta (1895) sem próbálta meg egyetlen írástudó sem túlszárnyalni, s ha jót akar
magának, ezután se próbálkozzon vele senki. Egyébként egy ilyenféle kísérlet óriási gyakorlati kockázattal is jár: könnyen katasztrófába torkollhat a vállalkozás, ha az író eltéveszti,
mondjuk, az alkatrészek sorrendjét, és a gyanútlan olvasó a hibás szöveg alapján akarja utána csinálni a szerelést. Kipling egészen biztosan nem tévedett: az összeszerelés sorrendjében
a kézirat margójára rajzolta magának a gépalkatrészeket. Fő a pontos, részletes, megbízható
használati utasítás. Hasonlóan alapos és pontos használati utasításaiért bő tíz évvel később,
1907-ben meg is kapta az irodalmi Nobel-díjat, kaphatott volna mellé egy gépészmérnökit is.
Ám a különc angol novelláját követően több mint fél évszázaddal (1957) mindennek ellenére mégis megszületik egy – a művelet köznapiságát, a leírás pontosságát és minőségét tekintve is – a hajókazán-szerelés halálos kiplingi izgalmait idéző irodalmi teljesítmény. Lenyűgöző ez is, mint az előző. Itt (Pnyin professzor) Vladimir Nabokov egyik regényhőse, a
kétbalkezes, fellegjáró Pnyin tanár úr a házavató partija után mosogatásba kezd, s nem sokkal később csaknem teljes lelki összeomlásba, végzetes tragédiába fordul ez az egyszerű,
mindennapi tevékenység. Mire Pnyin a mosogatás végére ér, az olvasó tövig lerágja mind a
tíz körmét, majd megkönnyebbülten sóhajt egy hatalmasat, s lehunyja a szemét.
Az történik ugyanis, hogy a várva várt házavatót megelőzően Pnyin kap egy akvamarin
színű üvegtálat, volt felesége fiától. A magányos, eddig albérletekben tengődő, emigráns

„

78

tiszatáj

orosztanár úgy látja, hogy a világban „senki nem szeret senkit”. Meggyőződése ellenére,
mintha az idegen kamasz fiú és Pnyin között komoly barátság szövődne. „Gondviselésszerű
véletlen folytán a tál éppen aznap érkezett, amikor Pnyin először számolta össze a székeket a
házban, a partira készülve. Egy nagy dobozban volt egy kisebb doboz, aztán egy még kisebb,
abban pedig fantasztikus mennyiségű papír meg gyaluforgács, ami végül úgy elborította a
konyhát, mint farsangkor a szerpentin. A csomagolópapírból előbukkanó üvegtál az a fajta
ajándék volt, amely a megajándékozottban az első pillantásra az ajándékozó személyét villantja fel. Méghozzá elemi erővel, színes látomásban, úgyhogy ebben a belső izzásban szinte
elsikkad az ajándék tapintható valósága, de azonnal tündökölni kezd, valahányszor megdicséri egy külső szemlélő, aki a tárgy igazi értékét nem is ismerheti.”
Ez az akvamarinkék üvegtál súlyos, komoly jelképi jelentéssel bír Pnyin számára. Mintha
Pnyin, az égből pottyant orosz emigráns az otthonosság érzését kapta volna ajándékba Victortól. Végre a helyére került a nagy Amerikában: van már háza (ha bérli is, de majd megveszi); van munkája (ha értelmetlen is); vannak munkahelyi barátai (ha szerencsétlen, menthetetlen flótásnak tartják is); és van fia (ha másé is). És mindezt a sok szépet és jót ez az akvamarin üvegtál jelképezi. A házavatón aztán a kollégáitól megtudja, hogy már a közeli napokban elbocsátják az állásából. A vendégek elmennek, lassan lelépdelnek a ház falépcsőin.
„– Der arme Kerl – dünnyögte magában a jóságos Hagen, miközben gyalogolt hazafelé.
Pnyin leszedte a használt edényt meg az evőeszközt az ebédlőasztalról meg a tálalóról, és
berakta a mosogatóba. A maradékot eltette az északi fényben világló hűtőszekrénybe. A sonka
meg a nyelv mind elfogyott, a kis kolbászok és a koktélvirsli is; a ráksalátának nem volt nagy sikere, a kaviárból meg a pirogból is maradt annyi, hogy még kétszer megvacsorázhat belőle.
Csrin-csrin-csrin, csilingelt a vitrin, ahogy elment mellette. Körülnézett a nappaliban, és hozzálátott, hogy rendet csináljon. A gyönyörű szép üvegtál alján még mindig csillogott egy kis puncs.
Joan kistányérján egy rúzsos cigarettacsikk volt; Betty nem hagyott maga után semmi nyomot,
sőt még a poharakat is összeszedte, és kivitte a konyhába. Mrs Thayer egy darabka nugát mellett otthagyott a tányérján egy színes levélgyufát. Mr Thayer vagy egy tucat papírszalvétát tekert különféle fura formákba; Hagen egy szőlőfürtben oltotta ki a szivarját.
A konyhában nekifogott a mosogatásnak. Először is levette a házikabátot, a nyakkendőjét,
és kivette a műfogsorát. Fölvett egy oubrette kötényt, hogy megkímélje az ingét meg a szmokingnadrágot. A tányérokból barna papírzacskóba kaparta a maradékot, hogy majd odaadja
egy kóbor kutyának; délutánonként ugyanis meglátogatta egy fehér kiskutya, rózsaszín foltokkal a hátán; legalább annak miért ne legyen meg az öröme?
Habfürdőt eresztett a mosogatóba a poharaknak, tányéroknak meg az evőeszköznek, és
végtelen gonddal belerakta a langyos vízbe az akvamarinkék üvegtálat. A visszhangos kvarcüveg olvatag hangot adott, ahogy tompán leült az áztatóvízben. A csap alatt elöblítette a
borostyánsárga poharakat meg az evőeszközt, és azt is a habfürdőbe merítette. Aztán kihalászta a késeket, villákat, kanalakat, majd leöblítette és eltörölgette őket. Nagyon lassan dolgozott, és kissé tétován, ami kevésbé módszeres embernél szórakozottságnak tűnt volna.
Csokorba fogta a megtörölgetett kanalakat, és beállította egy kancsóba, amit már elmosott,
de még nem törölt el, aztán kiszedegette és egyenként újra eltörölgette mindegyiket. Majd
belenyúlt a vízbe, tapogatni kezdett a poharak meg a dallamos üvegtál körül, hátha talál még

2016. május

79

„

evőeszközt, és előhúzott egy diótörőt. Pedánsan leöblítette, és törölgetni kezdte, amikor a
nyakigláb szerszám kicsúszott a konyharuhából, és zuhanni kezdett, mint ács a tetőről.
Majdnem sikerült elkapnia, az ujja hegyével hozzá is ért röptében, de ez csak arra volt jó,
hogy a diótörő irányt váltva belepördüljön a mosogató habjaiba, ahonnét a csobbanást szörnyű üvegcsörömpölés követte.
Pnyin odavágta a konyharuhát, elfordult és egy pillanatig csak nézett kifelé a sötétbe, a
csukott hátsó ajtó üvegén keresztül. Fénylő, kopasz feje fölött csöndes kis csipkeszárnyú zöld
rovar körözött a villanykörte erős fényében. Pnyin fogatlan szája elnyílt, üres, rezdületlen
szemét könnyfátyol homályosította el. Nagyon öregnek látszott. Aztán a szorongó előérzet
sóhajtásával visszament a mosogatóhoz, összeszedte magát, és mélyen belemerítette a kezét
a habos vízbe. Éles üvegcserépbe nyúlt. Óvatosan kiemelt a vízből egy törött poharat. A gyönyörű szép üvegtálnak nem esett baja. Elővett egy tiszta konyharuhát, és folytatta a törölgetést.
Amikor aztán minden el volt mosogatva, el volt törölgetve, a kék üvegtál is a legbiztosabb
helyen állt a konyhaszekrényben, meg a kis kivilágított ház ajtói is mind gondosan be voltak
zárva a nagy sötét éjszakában, Pnyin leült a konyhaasztalhoz.” (Zentai Éva fordítása.)
Ez itt tehát a világirodalom legdrámaibb kazánszerelésének a párja: a világirodalom legdrámaibb mosogatása. Ezt sem lesz könnyű felülmúlni. De hány ilyen (hirtelen lelkesültségünkben) legdrámaibbnak, legszorongatóbbnak, legfojtogatóbbnak, legmegrendítőbbnek,
legmegejtőbbnek, legfelemelőbbnek, leglesújtóbbnak, legérzékenyebbnek, legmegragadóbbnak, legköltőibbnek stb. ítélt „nagyjelenet” létezik Nabokov prózájában! És az igazi irodalomban mindenki másnál is! Sorolhatatlanul sok, ám mégis elég nehezen föllelhető jelenetek, leírások ezek. (Talán mert még több a rossz leírás és jelenet.) „Isteni szellő lengedez”, írja
Nabokov, „ami azért olykor rádöbbenti az olvasót, hogy az igazi költészet befogadására leginkább hivatott szerv az ember megborsódzó háta.” (Az elfelejtett költő. Bratka László fordítása.) Nem egyszer írja ezt (prózájában és levelezésében), és nem egyszer mondja (interjúiban). Mindannyiszor csendesen, szinte félszegen, széttárt karokkal. Mintha hozzátenné, hogy
„sajnos, többet nem mondhatok erről”. Miről is? És vajon kinek szól ez a többszöri, halk szavú
figyelmeztetés? Az olvasónak? Az írónak? Ki érti ezt, és hogyan kell helyesen érteni? „Csakis
könnyedén”, vágná rá azonnal a választ egy rátermett zen mester a keleti féltekén. „Mert aki
érti, annak felesleges mondani. Aki meg nem érti, annak hiábavaló.” Folytatná, aztán meghajolna, és sarkon fordulna. Ha az együgyű hallgatóság erre fölhördülne, ő is csak széttárná a
karját.

*
Szóval, mire is hívja föl a figyelmet, mire figyelmeztet ez a többször és többféleképpen ismételt Nabokov-intelem? – teszi föl mindennek ellenére makacsul a kérdést a nyugtalan elme.
Arra, hogy hagyjuk a csudába a tartalmi elemzést, a szövegboncolgatást? Hagyjuk a történetet, a szereplőket, a gondolatot, az eszmét, a jelentést? És főképp ne vacakoljunk az irodalmi
művek szimbolikájával, ne sétáljunk bele a játékos kedvű, hóbortos, hagymázos fantáziájú,
rögeszmés és fortélyos észjárású szerzők jelképeinek sötét, kusza erdeibe? Joggal óvhatja ettől is az olvasót Nabokov. Neki is van hőse, aki végzetesen eltévedt saját jelképeinek erdejében („titkos jel minden”), s a rémes erdei ösvény a halálba vezette (Jelek és jelképek. Hetényi
Zsuzsa fordítása). De ő maga is közelről és igen jól ismerte „a szimbólumok kajla

„

80

tiszatáj

kakofóniájá”-t (Ada. M. Nagy Miklós fordítása). Óriás arzenált gyűjtött magának jelekből;
számos jelentésben tudta őket használni a legkülönfélébb szándékkal; szerette és építette
(némelykor talán gyerekes boldogsággal) a jelképi világok cifra labirintusait. Persze, hogy
tudta, mennyire életveszélyes játék ez. De ő is kihívta a sorsot: azt kell megragadnunk a világból, amit elérünk belőle (a jelet), ezt kell megfejtenünk (mint jelképet), azután pedig, ha
még van bátorságunk, legalább egy lépést kell tennünk tovább, ugyanebbe az irányba, a jelentés felé. Nincs másnak értelme, minden más szellemi törekvés haszontalanság, bárgyúság.
Nabokov ugyanakkor ördögi heccmester, szemfényvesztő gazfickó, aki örökké jelképcsapdákba csalja, jégre viszi olvasóit. A fotóin „elég tisztességes” képet vág (tésztásan puha,
jellegtelen arcvonások), alatta tehetetlen, esetlen testalkat (ártalmatlan beállás a fotósnak:
keskeny, görbe vállain atlétatrikó, hasán rövid gatya lóg, kezében fonnyadt lepkeháló fityeg),
máskor megbízható tanácselnöki jelmezt ölt (borzalmas öltöny, pulóver, nyakkendő). Az
utóbbi jelmezben „szakasztott olyan, mint a halálsápadt jukonszki polgármester, miután
megnyitotta a húsvéti vásárt, vagy legyőzött egy erdőtüzet egy új típusú tűzoltókészülékkel”
– ahogy egy alkalommal egyik általa csöppet sem kedvelt, ám rendes ember hírében álló hősét lefestette (Ada). Mindeközben – mindenki tudja róla – remek sportoló volt, hegytetőkön,
sziklacsúcsokon szökellő lepkegyűjtő, kitűnő teniszező, oktató. Maga az álruhás ördög, aki
önfeledten kineveti a jégen bukdácsoló, megszégyenített olvasót. „Én szóltam neki!” nyugtázza ilyenkor odaföntről még ma is a látványt. „De még mindig nem hallgatnak rám.” Tényleg
szólt: semmi sem az, aminek látszik, „véletlenszerű látomások” (megfejthetetlen álmok) követik egymást, határozatlan a tér is, az idő is, lehet, hogy minden csak posloszty – olcsó trükk,
póz és hitványság.
Mit tegyen, miként ábrázolja hát a tisztességes író a valóságot? Mit mutasson föl az olvasójának (akár mint szentséget)? De hát ki mondta, hogy ontológiai és erkölcsi kérdéseket fölvető irodalmi műben létezik szentség, létezik egyetlen helyes (sőt célzatos!) állítás? Nem létezik. És üzenet? Az meg főleg nem. Nabokov egészen biztosan nem állított ilyet soha. Az
üzengetést különösen dilettáns gondolatnak tartotta (megint a posloszty). Ha nem létezhet
egyetlen megbízható szerzői felismerés, megállapítás vagy következtetés sem az irodalmi
műben, akkor mi célból jöjjön létre? Mit merészelhet egyáltalán olvasójának a fülébe súgni a
tisztességes és gondolkodó író? Talán sugalmazzon egyszerre mindent: állítson és cáfoljon
mindent külön-külön, mindent, amihez a jelképek ösvényein mégiscsak eljutott. Azután egyszerre állítsa és cáfolja mindezt együtt. Vagyis mindent, amit valóságnak és igazságnak vél.
Ekkor jár el tisztességesen, de hát ez nagyon nehéz ám! Nabokov nem javasolhatja mindegyik
írástudónak a vállalkozást. Az ilyennek kiváló gondolkodónak és kiváló írónak kell lennie. Külön-külön mindegyiknek, és egyszerre a kettőnek. Valamint külön-külön egyiknek se, és
együtt a kettőnek se. „Akarják, hogy ezt az utóbbit megismételjem?” „Igen igen!” (Ada) Nem
ismétlem meg! Kérem, hogy inkább olvassák el még egyszer a logikai példát. Rendesen meg
van az írva, csak nem vagyunk még hozzászokva ehhez a logikai képlethez. Azt azonban még
készséggel és gyorsan hozzáfűzöm, hogy pontosan ilyennek kell lennie (mint ez a példa) az
ilyen szerző minden bölcseleti sugalmazásának. Ahogy például ilyenek Nabokov sejtései, ilyenek a művei. Ilyen ugyanis a világon minden: minden valóság, minden igazság. Ezért olyan
nagy a bizonytalanság és a tanácstalanság a világ körül.
Nabokov ismerte és használta a többértékű logikai gondolkodás eszközeit, felismerte a
modalitásban a rendszert, a rendet. Gondolkodóként, íróként, szemiotikusként és entomoló-

2016. május

81

„

gusként is joggal feltételezte, hogy az emberi és a nem emberi világban minden vizsgálható
jelenség olyannyira változékony (némelyik szinte végtelen számú alakváltozatban tűnik
elénk), hogy minden jelenségnek több helyes és egyidejűleg érvényes megjelenése és megítélése létezik. Még akkor is, ha a legtöbb fenomén számunkra még eléggé ismeretlen, vak tapogatói vagyunk a világoknak. Emiatt is legyünk csak Nabokovval és a világokkal nagyon viszszafogottak, óvatosak, megengedőek, és legyünk szerények.
Mindebből egyértelműen az következik, hogy az analógiás gondolkodást (tartalmi elemzés és jelképfejtés) se jusson eszünkbe mellőzni az irodalmi művek dekódolása, értelmezése
során. Az analógiás vizsgálódás rendkívül hatékony és eredményes, még Nabokov regényeinek esetében is, lásd az óriási terjedelmű recepciós irodalmat a világ csaknem minden nyelvén. Még az allúzió-kutatók is számos érdekfeszítő, meghökkentő eredményt tártak elénk,
amelyeket olykor egymást kizáróaknak is tekinthetnénk, ha nem lennénk annyira megengedőek. Ám azok vagyunk már, okosan és eufémisztikusan szólva: ma teljes gőzzel igyekszünk
több értékű logikai rendszerben gondolkodni, amikor Vladimir Nabokov szépprózai műveit
vizsgáljuk.

*
Ami tehát Nabokovot illeti, legyünk mindig résen: számos zseniális ügyességgel elrejtett
csapda között járunk, amikor őt olvassuk. Hőseinek minden gondolata, minden megragadott
és felmutatott érzése, Nabokov minden egyes mondata csapdát rejt. Ahogy a jelenségek világa. De hát tudjuk már, nézzünk szembe a tényekkel. Ezen a „terepen” egyetlen dologban lehetünk csak biztosak: Nabokov sorai között „isteni szellő lengedez”, ami rádöbbent minket,
hogy a regényeit „a hátgerincünkkel kell olvasni”. (Bármilyen furcsán hangzik is ez magyarul.) Amikor fölvetődik a kérdés, hogyan kell egyetemi szinten Shakespeare-t oktatni, ő
mondja ki ismét: „Elsőként is kerüljünk minden eszmei mondanivalót és társadalmi hátteret,
inkább azt igyekezzünk elérni, hogy az olvasói megborzongjanak és megrészegedjenek a
Hamlet meg a Lear költészetétől, hogy a gerincükkel és ne az agyukkal olvassanak.” (Gyér világ. Tótfalusi István fordítása.)
Megint itt tartunk hát! Az igazi irodalmat érteni sem kell feltétlenül, nem szükséges, hogy
eljusson az agyunkig, az értelmünkig. Elég, ha csak végigfutnak a sorok a gerincünkön. Ahogy
bizony a líra mágiáját sem értjük pontosan egyetlen igazán jó vers körül sem, nem értjük a
bódulatunk, a borzongásunk okát. Éppen így igaz ez a líránál sokkal konkrétabb próza esetében: valljuk be őszintén, érti-e egyetlen olvasója is a fent idézett Kipling-szövegnek minden
szavát? Dehogy érti! Nem is kell. Hiába is értené, ha nem futkosnának eközben ugyanezek a
szavak a gerincén is. Nem érne az egész semmit, nem lenne belőle irodalom. Bizony, hiába
minden (nyelvi pontosság, szépség, humor, filozófia, magával ragadó, remek történet,
briliánsan megrajzolt figurák, izgalom felső fokon), ha nincs hátborzongás, megette az egészet a fene! Nem kell lobogtatni, nem kell zengedezni semmit: se nagy eszmét, se nagy igazságokat (főként, ha azt is tudjuk már, hogy minden, ami létezik, van is meg nincs is). Ábrázolni kell! Tehetséggel, hátborzongatóan, nabokovian. Ragyogó, csillogó mondatokat várunk az
írótól, úgy tündököljenek benne a szavak, mint a Nap felé fordított kaleidoszkóp legszínesebb
drágakövei.
Csakis az ilyen irodalom vezet evilági és másvilági kapukhoz, a borzongás maga az eszmélés, az eszmélet. Az emberi út végállomása. Eddig juthat az ember, ne is igyekezzen tovább.

„

82

tiszatáj

Tudjuk ezt már régen, elégedjünk meg ennyivel. Az első és az utolsó eszmélés helye és
ideje ugyanaz. Maradjunk szépen, nyugodtan a fenekünkön. „A régi mítoszokban, amelyek
mégoly ostoba és misztikus világok forgatagát hívták is hasznos életre a puszta akaratukkal,
és helyezték el őket a csillagoktól zsibogó ég szürke anyagában, talán mégis föllelhető a különös igazságnak egy szentjánosbogárkája.” (Ada)
Talán csak ennyit akart mondani a mester többször elejtett szerény mondatával. Egyszerűbben fogalmazva, azt jelenti, hogy „bizony, írócskáim, bizony, jámbor olvasók, ez a helyzet
az irodalommal. Ha nem kapunk tőle egyetlen borzongást, egyetlen eszmélést, egyetlen
szentjánosbogárkát sem, akkor hagyjuk az egészet a fenébe, hagyjuk az irodalmat másra. Akkor menjetek szépen haza mindannyian, és csináljatok valami egészen mást!”.

NABOKOV SAKKFELADVÁNYA 1965 MÁRCIUSÁBÓL. VILÁGOS KÉT LÉPÉSBEN MATTOT AD.
Az előtte fekvő sakktábla mágneses mező, az erők és örvények rendszere, csillagokkal telehintett égbolt. A futók keresőlámpákként szelik át. A huszárok beszabályozott és kipróbált emeltyűk, amelyeket
újra beszabályoznak, újrapróbálnak, míg a feladványt sikerül a szépség és az ámulat szükséges szintjére feltornázni. (Vladimir Nabokov: Szólj, emlékezet! Pap Vera-Ágnes fordítása)

2016. május

83

„

TURI MÁRTON

Fától az erdőt
SZUBJEKTÍV ESETTANULMÁNY A TÚLÉRTELMEZÉS TÉBOLYÁRÓL
VLADIMIR NABOKOV JELEK ÉS JELKÉPEK CÍMŰ ELBESZÉLÉSE KAPCSÁN
Jelképek erdején át visz az ember útja
Charles Baudelaire: Kapcsolatok
(Szabó Lőrinc fordítása)

Évekkel ezelőtt, Vladimir Nabokov életművének feléhez érkezve egy kicsiny, ragyogó betűerdőbe jutottam; a Jelek és jelképek című elbeszélésbe, és azóta egyre gyakrabban támad
bennem a gyanú, miszerint egy bizonyos távoli hatalmasság titokban arra ítélt, hogy végérvényesen már sose keveredjek ki ebből az alig több mint kétezer szavas szövegből. A néhány
pillanatra naivan már csaknem feltérképezettnek hitt textuális vadon ugyanis nem ereszt,
egyre csak újabb, mind mélyebbre vezető felfedezőutakra invitál, hogy aztán minden korábbinál rejtélyesebbnek bizonyuljon.
A méltán klasszikusként számon tartott orosz-amerikai szépíró műveibe bemerészkedni
persze sosem kockázatmentes vállalkozás, és ez alól a szerző világhírű nagyregényeinek árnyékában megbúvó – ám a mérsékeltebb ismertségtől függetlenül az esetek döntő többségében nem kevésbé mesteri színvonalon művelt – kisprózai írásai sem jelentenek kivételt. Terjedelmesebb társaikhoz hasonlóan ezek a rövidebb történetek is tekinthetőek olyan precízen
megtervezett rébuszoknak, amelyek legfőbb izgalmát sokszor nem a cselekmény adott eseményei és fordulatai, vagy a szuggesztív nabokovi prózanyelv utánozhatatlan leleményei
szolgáltatják – noha természetesen ezek sem éppen elhanyagolható olvasói örömök –, mint
inkább a háttérben meghúzódó, összetett motívum- és utalásrendszer többszöri újraolvasást
igénylő dekódolása nyújtja.1 A megkerülhetetlennek tűnő értelmezés útja azonban agyafúrt

1

Mint azt maga Nabokov is leszögezte egy 1962-es BBC-beszélgetés során a Lolita születési körülményeit firtató kérdésre válaszolva: „Nem hajt semmiféle szociális indíttatás, átadásra váró morális
üzenet; nincs semmiféle kifejteni vágyott egyetemes eszmém – egyszerűen csak szeretek fejtörőket
komponálni elegáns megoldásokkal.” (Vladimir Nabokov: Strong Opinions, Vintage Books, 1990, p.
16.) Nem árt azonban már ezen a ponton jó előre leszögeznünk, hogy Nabokovval kapcsolatban az
olvasó sosem lehet eléggé óvatos, ezért érdemes olyan tricksterként (vagy nabokovibb szóhasználattal élve: bűvölőként) kezelnünk, aki nem csak szépirodalmi munkáiban, hanem nyilatkozataiban is
magas fokon űzte a megtévesztés művészetét. Nabokov prózapoétikájának egyik jellegzetes stratégiája ugyanis pont az interjúkban koncepciózusan leminősített „művészeten kívüli” (társadalmi, etikai, történelmi, nem ritkán önéletrajzi) vonatkozások beemelése a fikció terébe, majd azok demonstratív alárendelése az artisztikum hatalmának, vagyis a külvilág homályos visszatükröződései egyfajta negatív jelenlétként tehát sokszor nagyon is fontos, konstitutív szerepet játszanak ezekben az írásokban. Noha Nabokov művei kapcsán főleg elefántcsonttornyokat szokás emlegetni, személy szerint célravezetőbbnek tartom, ha inkább adótornyokként tekintenünk ezekre az egyedülálló archi-

„

84

tiszatáj

hermeneutikai kelepcékkel van kikövezve – nem véletlenül jegyezte meg Nabokov annak idején Tolsztoj kapcsán, hogy a nagy művészek mindig bonyolultak, hiszen maga is mindent elkövet annak érdekében, hogy az alkalmi műélvezetnél többre vállalkozó „jó olvasója”2 dolgát
minél jobban megnehezítse.
Nabokovot behatóan tanulmányozni így mindig kicsit (sőt, mint azt a továbbiakban látni
fogjuk, nem is kicsit) mazochista, egyenlőtlen erőviszonyok mentén folytatott szellemi játék.
A textus sűrűjébe ravaszul becsalogatott olvasó sosem tudhatja megnyugtató bizonyossággal,
hogy a gondosan elrejtett útjelzőket követve eljut-e a szöveg egy mélyebb jelentésére rávilágító megoldáshoz, vagy be kell érnie azzal az először talán kellemetlen, de hosszabb távon
termékeny önreflexióhoz vezethető felismeréssel, miszerint a mindig legalább egy lépéssel
előtte járó, az előzetes befogadói elvárásokat és ösztönös reakciókat félelmetesen jól ismerő
– és ezeket a megingathatatlannak vélt műveltség álcája mögé bújtatott pavlovi reflexeket
rendre ki is cselező – szerző végig csak a bolondját járatta vele. Ami a fentebb említett Jelek
és jelképeket illeti, épp az teszi az életmű egy igazán különleges darabjává, hogy úgy viszi
színre a koncentrált olvasói odafigyelés számos interjúban, levélben, előadásban és esszében
nyomatékosított nabokovi maximáját, hogy ezzel a recepciójában is hasonló léptékű monomániát, hermeneutikai paranoiát gerjeszt. Talán nem véletlen ugyanis, hogy épp ez a végletekig eszkalálódó és ezzel mintegy önmagát felszámoló értelmezés allegóriájának is tekinthető elbeszélés Nabokov messze legtöbbet elemzett kisprózai műve: az először 1948-ban, vagyis már a szerző angol nyelvű alkotói korszakában, a The New Yorker hasábjain megjelent néhány oldalas elbeszélés elemzői máig változatlan önfeledtséggel tévelyegnek a Jelek és jelképekben, és noha egyre nehezebb benne járatlan utakra lelni, eltökélten igyekeznek kitaposni
a maguk külön ösvényeit az enigmatikus rengetegben – megannyi „megbűvölt vadász” (Lolita) a titokzatos szöveg végső megoldásának nyomában.3
A Nabokovról kiváló kétkötetes monográfiát jegyző Brian Boyd által nemes egyszerűséggel
csak a „valaha írt egyik legjobb kisprózának” titulált elbeszélés tömören összefoglalva egy gyógyíthatatlanul zavarodott fiatalember krónikája, aki „mindenről, ami körülötte történik, azt
képzeli, hogy az burkolt, az ő személyére és létére vonatkozó utalás. [...]Titkos jel minden, és
mindennek ő a témája.”4 A történet a közvetlenül sosem mutatkozó, mindvégig csak a narrátor
és más szereplők által felemlegetett beteg születésnapján játszódik, mikor is idős szülei (a forradalom után Németországba, majd onnan a világháború során Amerikába menekült orosz zsidó emigránsok) szeretnék megajándékozni őt egy „tetszetős és ártalmatlan aprósággal” (tíz kicsi gyümölcslekvár egy kosárkában), ám az ünnepi találkozás elmarad: az elmegyógyintézetben
megtudják, hogy fiuk ismételten megpróbált véget vetni életének, így jelenleg nem látogatható.
A csalódottan hazatérő házaspár késő éjszaka elhatározza, hogy másnap hazahozzák a másokra

2

3

4

tektúrájú szövegépítményekre, amelyek rejtjelezve sugározzák többértelmű, az „izmusok” vulgáris
célzatosságától, kizárólagosságától és felszínességétől mentes üzeneteiket.
Erről bővebben lásd Vladimir Nabokov: Jó olvasók és jó írók (Ford.: M. Nagy Miklós, Nagyvilág,
1995/3, pp. 253-257.)
A Jelek és jelképek boncolgatásának terjedelmes szakirodalmába az alábbi, mintegy 400 oldalas kritikai antológia nyújthat átfogó betekintést: Anatomy of a Short Story – Nabokov’s Puzzles, Codes, “Signs
and Symbols” (Szerk.: Yuri Leving, Continuum Books, New York, 2012.).
Vladimir Nabokov: Jelek és jelképek (In.: Első szerelem – Összegyűjtött elbeszélések II., Ford.: Hetényi
Zsuzsa, Európa Könyvkiadó, 2015, pp. 424–425.).

2016. május

85

„

nem, de önmagára annál komolyabb veszélyt jelentő gyereküket, mikor váratlanul két téves telefonhívás riasztja meg az asszonyt. Mivel a legkínzóbb kérdéseket egyértelműen a befejezés
veti fel, ezért érdemes azt a maga teljességében megidéznünk:
Másodszor is megcsörrent a telefon. Ugyanaz a színtelen, nyugtalan fiatal hang kereste Charlie-t.
– Rossz számot hív. Megmondom, mi a baj. Az O betűt tárcsázza a nulla helyett.
Leültek váratlan, ünnepi, éjjeli teájukhoz. A születésnapi ajándék ott állt az asztalon. A férfi
hangosan szürcsölt, kipirult, poharát időnként körző mozdulattal meglötykölte, hogy a cukor
jobban felolvadjon. Kopasz fején, egy nagy anyajegy mellett feltűnően kidagadt egy ér, és noha
borotválkozott reggel, ezüstös borosta csillogott az arcán. Miközben az asszony töltött neki
még egy teát, feltette a szemüvegét, és újra alaposan szemügyre vette a fényes sárga, zöld, piros
kis üvegeket. Esetlen, nedves ajka fennhangon betűzte a hangzatos címkéket – sárgabarack,
szőlő, ringló, birsalma. Amikor a vadalmához ért, újra megcsörrent a telefon.5
Kétségkívül hatásos végkicsengés: az átkozott telefon immáron bő fél évszázada szól szakadatlanul, és ez a rejtélyes harmadik hívás lassan, de biztosan úgy kergeti őrületbe a Jelek és jelképek
tántoríthatatlan kutatóit, mint Puskin Pikk dámájának elbizakodott hősét az a hatalmas gazdagságot ígérő, de végül csak a józan ész elvesztésével járó harmadik leosztás.6 Az eredeti angol
cím (Signs and Symbols) nem véletlenül emlékeztet a betegségekkel kapcsolatban használatos
„jelek és tünetek” (signs and symptoms) terminusra, ugyanis az elbeszélés voltaképpeni „főszereplője” lényegében nem más, mint a bolond fiatalember kényszeres értelmezői fóbiája, ami
előbb vagy utóbb óhatatlanul átragad a történet elmaradt feloldását megteremteni vágyó befogadóra, akinek „állandóan résen kell lennie, [...] hogy a dolgok mozgását dekódolja”.7 Noha a talányos lezárást illetőleg természetesen számos más megfejtés is elgondolható, első nekifutásra
alapvetően mégis két főbb alternatíva tűnhet kézenfekvőnek a „referenciális mániával” megfertőződött olvasónak: egy banális befejezés, miszerint ismételten csak egy téves tárcsázásról van
szó, valamint egy fatális finálé: vagyis az utolsó hívás már a kórházból érkezik, hogy a szelíd
eszelős újabb, immáron sikeres öngyilkossági kísérletéről számoljon be.
Az elbeszélés recepciójában egyértelműen ez utóbbi, vagyis a Jelek és jelképekre mint
memento morira tekintő olvasat dominál, aminek több oka is lehet, kezdve azzal, hogy a történet „mindentudó” narrátora – akinek megbízhatósága ettől függetlenül persze, mint a
Nabokov-szövegeknél általában, egyáltalán nem garantált – már a kezdetektől fogva egy közelgő tragédia szimptómáinak keresésére sarkall minket azzal a kijelentéssel, miszerint
„azon napon minden balul sült el”, amit a későbbiekben csak tovább fokoznak az idős házaspár útját végigkísérő beszédes előjelek (a metró például percekre elveszti „életadó áramát”; a
megállónál „egy hajladozó és csöpögő fa alatt pici, félholt, tollatlan madár reszketett gyámoltalanul egy pocsolyában”;8 a buszon egy ismeretlen nő zokog, stb.), valamint az öregséggel
5
6

7
8

Nabokov, 2015, pp. 429–430.
A Puskin-áthallást az elbeszélésben előforduló kártyák mellett egy, a Pikk dáma központi figurájához
(és persze ezzel szoros összefüggésben Nabokov Kétségbeesés című regényének beszámíthatatlan
narrátor-főhőséhez) hasonlóan a Hermann nevet viselő mellékszereplő megemlítése is alátámasztja.
Nabokov, 2015, p. 425.
Nabokov, 2015, p. 423. Ezt a már-már túlcsordulóan melankolikus szöveghelyet érdemes külön
megvizsgálnunk, ugyanis remek szemléltető – vagy éppenséggel elrettentő – példa arra, ahogyan

„

86

tiszatáj

járó fizikai leépülés komor pillanatképei („Nem tudok aludni, mert haldoklom!” – csattan fel
egy helyütt az apa, nem sokkal azután, hogy a szerző egy feszélyezően érzékletes mondat során kivetette vele kényelmetlen műfogsorát), és ha mindez még nem volna elegendő a deprimáló atmoszférához, a családi fényképeket nézegető anya emlékeiben a holokauszt múlni
nem akaró traumái is felsejlenek. Látszólag minden adott tehát ahhoz, hogy igazolást nyerjen
a végzetes végkifejlet azon sokunkban tagadhatatlanul ott lappangó – vagyis a priori elvárásként valamelyest már a szöveget megelőzően is érvényesülő – akarása, amiről a tíz évvel későbbi Pnyin professzor elbeszélője az alábbi lényeglátó jellemzést adja: „Vannak, akik gyűlölik
a happy endet. Én is. Becsapottnak érezzük magunkat. Végtére is a pech a lelke mindennek. A
végzetet nem tartóztathatja fel forgalmi dugó. Hiszen a gonoszság a dolgok rendje. A lavina,
amely lezúdultában hirtelen megáll néhány méterre az ijedten gubbasztó falutól, nemcsak
következetlenül viselkedik, hanem etikátlanul is.”9
A Jelek és jelképek ezen baljós útját bejárva az olvasó így végső soron maga mondja ki a szerencsétlen főszereplőre a halálos ítéletet – és ezzel egy tipikusan nabokovi hurokcsapdába sétál
bele. Amennyiben ugyanis a fentebb taglalt, felfokozott szenzibilitást ezen a ponton saját értelmezői tevékenységünkre is kiterjesztjük (márpedig véleményem szerint valahol itt kezdődnek
az elbeszélés valódi tanulságai), úgy rá kell döbbennünk, hogy a szöveg legapróbb részleteire
fókuszáló érzékenység dacára valójában tökéletesen érzéketlenek maradtunk az elbeszélésben
feltáruló, nagyon is mély emberi tragédiák iránt – vagyis lényegében megismételtük a Jelek és
jelképek egyes mellékszereplői által gyakorolt joviális kegyetlenséget: az elmegyógyintézet ápolónője például „derűsen” számol be a szülőknek fiuk kudarcot vallott öngyilkossági próbálkozásáról, egy orvos pedig a „találékonyság mesterműveként” méltatja a kísérletet. Bármennyire is
bevett vélekedés Nabokov kapcsán, hogy hangsúlyosan művi prózavilágaiban involváltan részt
venni, papírmasé-karakterei iránt empátiát érezni lehetetlen (hogy ez dicséret vagy elmarasztalás-e, az nézőpont kérdése), a fenti példa is jól mutatja, hogy a helyzet azért nem ilyen egysze-

9

Nabokovnál minden mindennel összefügg, vagyis még egy első olvasatra könnyedén csak járulékos
elemnek gondolhatott mondat is megannyi mögöttes allúzióval terhelt, és ennek teljes kibogozása
túlzás nélkül mondható sziszüphoszi feladatnak. A szöveg kontextusán belül a haldokló fióka képe az
elbeszélés más madár-utalásaihoz kapcsolódva (ilyen például, hogy a rövid történetben előforduló
kevés név közül háromban is [Mrs. Sol, Szolovejcsik, Szolov doktor] ott visszhangzik az orosz
szolovej, vagyis fülemüle szó) tekinthető úgy, mint ami duplán előrevetíti a fiú esetleges elhalálozását, hiszen később megtudjuk róla, hogy – az egy helyütt felelevenített 1930-as Nabokov-regény, a
Luzsin-védelem hasonlóan rögeszmés hőséhez hasonlóan – az ablakon kiugorva akart véget vetni
életének [„és sikerült is volna neki, ha egy féltékeny betegtársa nem hiszi azt, hogy repülni tanul, és
nem lép közbe.” (424.)], valamint „hatévesen csodálatos, emberkezű, emberlábú madarakat rajzolt”
(427). Túl azon, hogy ez utóbbi mozzanat akár a fiú destruktív törekvését egy pozitív transzformáció
vágyaként értő olvasat irányába is elindíthat, egyúttal már a mű világán túlra, a szerzői életrajz irányába is mutat: mint az jól ismert, Nabokov korai műveit – az emberarcú mitológiai madár után –
Szirin álnéven publikálta, ezzel pedig rögtön adódnak a túláradó fantáziájú főszereplő és teremtője
közötti (részben persze parodisztikus) párhuzamok. Hasonlóan szerteágazó jelentéstöbblettel bír a
Jelek és jelképekben máshol is visszaköszönő pocsolya, ami Nabokov néhány évvel korábban írt, nem
mellesleg a szülői gyászról (is) szóló antiutópiája, a Baljós kanyar legfontosabb, a másvilághoz kapcsolódó motívuma, valamint... de nem, egy lépést se tovább! A megszállott szövegelemzés hatására
már így is túlságosan mélyre süppedtünk a lábjegyzetek zavaros ingoványában, próbáljunk meg inkább visszatalálni központi gondolatmenetünk szem elől tévesztett csapására. Főszövegbe fel!
Vladimir Nabokov: Pnyin professzor (Ford.: Zentai Éva, Magvető, 2005, p. 26.).

2016. május

87

„

rű. Arról van ugyanis szó, hogy miközben Jelek és jelképekben a szerző a legkülönfélébb elterelő
taktikákat veti be annak érdekében, hogy ne támadjon bennünk automatikus részvét (hiszen
mint azt említett esszéjében is írja: „A legrosszabb, amit az olvasó tehet: azonosul a könyv valamely szereplőjével.”10), legfőképp tehát azzal, hogy figyelmünket a motivikus összefüggések
felé irányítja (de ugyanilyen funkciót tölt be például, hogy a beteges és elesett apafigura egy
szerencsétlenkedő, Beckett tollára méltó clown), fortélyos kerülőutakon keresztül végül azonban mégiscsak etikai állásfoglalást provokál ki, ami azonban már nem valamilyen reflektálatlan
reakció lesz az olvasó részéről (Nabokov tudhatóan viszolygott az ilyen ösztönszintű megnyilvánulásoktól), hanem egy intellektuális játékon keresztül megszűrt, tudatossá tett erkölcsi válaszlépés – az a valódi részvét, ami a szépség mellett a legközelebbi pontot jelenti, ameddig csak
a művészet meghatározásában eljuthatunk, mint azt Nabokov Az átváltozásról írt remek értekezésben olvashatjuk.11
Mindazonáltal a Jelek és jelképek megadja a lehetőséget az ómenektől (meg)vezetett olvasó számára, hogy fentebb ismertetett „gyilkosságáért” vezekelhessen. Hiszen a halál csak az
egyik oldala annak az érmének, amelyet a világirodalom legfurfangosabb bűvésze táncoltat
ujjai között, csak néhány röpke pillanatra felmutatva a megbabonázott közönségének: hoszszasan sorolhatnánk azokat a Nabokov-írásokat, amelyek cselekménye az elkerülhetetlennek
tetsző és jellemzően valamilyen katasztrofális baleset, betegség, krimibe illően eltervezett
emberölés, vagy éppen spontán szuicidum formájában lesújtó elmúlás irányába gravitál,
mindazonáltal ezek a szövegek legalább ennyire a színre vitt pusztulással és kegyetlenséggel
szembeni ellenállás, az öntörvényű művészi alkotás (meta)történeteiként is működnek. Az
eddig jobbára csak prózai köntösbe bújtatott nekrológnak gondolható Jelek és jelképekben
szintén ott bujkálnak egy ilyen reménytelibb olvasat szétszórt építőelemei: az elbeszélés elején például két leplezett utalás is történik Ábrahám és Izsák történetére (említésre kerül egy
Isaac nevű rokon, valamint megtudjuk, hogy a házaspárt már idősebb korukban érte a gyermekáldás), ami arra engedhet következtetni, hogy az eddigi várakozásainkkal ellentétben a
történet végén a fiú valamilyen formában talán mégis megmenekülhet, csak éppen a halált
megakadályozó – vagy legalábbis megváltássá szublimáló – intervenciót ezúttal nem valamiféle írói avatár végzi el, mint történik az például a Baljós kanyar befejezésében, hanem az olvasónak magának kell megtennie. Ehhez pedig az elbeszélés korábban idézett befejezése már
önmagában több támpontot is adhat: kétszer is felbukkan itt például a „születés” szó
(birthday, birthmark), az apa borostás arcán még utoljára, haloványan felsejlik a távollévő fiú
személye (akire egy korábbi leírás szerint szintén a borotválatlanság jellemző), a lekvárok
megnevezése és az almadzsem pedig profán Édenkert-parafrázisként akár az elvesztett boldogság eljövendő megtalálását is szimbolizálhatják. Ennek szellemében az utolsó két bekezdésben szembeötlővé váló körszerűség (O betű, nulla, tea körző lötyögtetése) már nem csak
egzisztenciális zéruspontként, a főszereplő halálaként válik olvashatóvá, hanem a visszatérés, az újjászületés szimbólumaként, a rettegéstől és bánattól szétszakított család (ebben
vagy egy másik életben történő) újraegyesülésének ígéreteként is – vagyis ha úgy tetszik, egy
menekülést jelentő kiskapuvá válik a saját téveszméinek rabjává lett főhős számára, aki az
elbeszélő szerint valójában csak „lyukat akart hasítani világán, hogy kiszökjön rajta.”12
10
11
12

Nabokov, 1995, p. 255.
Vladimir Nabokov: Franz Kafka (ford.: M. Nagy Miklós, Nagyvilág, 1995/1–2., pp. 109–128.)
Nabokov, 2015, p. 424.

„

88

tiszatáj

Mindezek tükrében tehát a Jelek és jelképek legutolsó sorában lényegében maga Vladimir
Nabokov várakozik a vonal másik végén (ki tudja, a szüzsé szintjén talán egy Bladvak
Vinomori nevű unatkozó telefonbetyár alakjában – a szerző fanyar humorától ez sem volna
idegen), soha véget nem érő hívása pedig a mindenkori olvasónak szól, akit közös teremtésre
invitál – az pedig, hogy az így világra hozott értelmezés éppenséggel a főhős temetésébe torkollik, avagy sem, végső soron jelentéktelen részletkérdés. Mert ami igazán számít, hogy az
elbeszélés számtalan rejtekútja közül bármelyiken induljunk is el, végül mindig ugyanahhoz
a talán triviálisnak tetsző, de a gyakorlatban mégis oly sokszor elfeledett szemiotikai revelációhoz kell eljussunk – hogy a jelképekké tett jelek forgataga mögött nem létezik egyetlen kizárólagos jelentés. Ahogyan a sokat idézett kafkai aforizma is szól: „Te vagy a feladat.”13 Miközben tehát az elhivatott Nabokov-olvasónak részben hasonulnia kell az elbeszélés fanatikus befogadó-alteregójához, hogy egyáltalán bebocsátást nyerjen a komplex szöveg mélyrétegeibe, ezt követően muszáj meghúznia a határvonalat a kreatív kíváncsiság és a túlhajszolt
értelmezés követelőző tébolya között: a Jelek és jelképek mániákus hermeneutájának tortúrája megszívlelendő figyelmeztetés az olvasók azon típusa számára, amely a sajátjától eltérő
megközelítések iránti nyitottságról és párbeszédkészségről lemondva „a normális tudat
számára végképp hozzáférhetetlen lett”14, lévén „magát sokkal intelligensebbnek tartja másoknál”15. Mert az önmaga öröméért folytatott szövegelemzés lényege az irodalmat elevenné
tevő újraolvashatóság, a jelentésvariánsok szabad burjánzásának fenntartása, viszont a valamiféle abszolút érvényű igazságot követelő, a textus végleges lezárására törekvő analízis
épp ezt a termékeny többértelműséget igyekszik eliminálni („Aminek nincs neve, az nem létezik. Sajnos mindennek volt neve.”16 – konstatálja a Meghívás kivégzésre főhőse környezetének
leírások uralta, lelketlen lidérclétét), és ez a misztikát megszüntetni vágyó racionalizálási
hajlam Nabokov szerint épp olyan megbocsáthatatlan obszcenitás, intellektuális köpönyegbe
bújtatott posloszty, mint az általa olyannyira megvetett, az individuális sorsokat általános
szimbólumokra redukáló freudizmus.
A legtöbb tehát, amire a Jelek és jelképek mérhetetlenül gazdag szövegében lelhetünk, paradox módon a lemondás – vagyis alázat a kifürkészhetetlen titokkal szemben, amely körül
színpompás kártyavárakként épülnek fel és omlanak le a szerző törékeny mikrovilágai, és
amit teljességgel megérteni nem, legfeljebb megérezni lehet: bizsergő gerincünkkel, borsódzódó hátunkkal. Bármennyire is igyekezzünk tehát esendő szavainkra lefordítani azt az
egyedülálló élményt, amit az ezekben a művekben való kószálás jelent, valami mindig kimondhatatlan marad – és ez így is van rendjén. Ezzel a sokszor kétségbeejtőnek tűnő, de valójában nagyon is megnyugtató lezárhatatlansággal, egyúttal saját határaival kell megbékélnie Nabokov olvasójának ahhoz, hogy nyugodt szívvel, önelégültséget és önmegvetést hátrahagyva léphessen ki a Jelek és jelképek magával ragadó hermeneutikai pokolköréből, és viszszatérjen oda, ahol – a Meghívás kivégzésre felejthetetlen zárszavát idézve – a „hozzá hasonló
lények léteznek”.

13
14
15
16

Franz Kafka: Az én cellám (Ford.: Halasi Zoltán, Európa Könyvkiadó, 1989, p. 12.)
Nabokov, 2015, p. 427.
Nabokov, 2015, p. 424.
Vladimir Nabokov: Meghívás kivégzésre (Ford.: Bratka László, Európa Könyvkiadó, 2007, p. 23.) Kiemelés az eredetiben.

2016. május

89

„

Egy szegény fiú eszmélete
KABDEBÓ LÓRÁNT BESZÉLGETÉSE O RBÁN O TTÓVAL*
Két lényeges dolgot elfelejtettem mondani a múltkor. Mind a kettő többszörösen is fontos,
mert föl-fölmerül az írásaimban is, és mind a kettő, hogy hajdani egyik beszélgetésünkre
utaljak vissza, sorsfordítónak is mondható. Több értelemben is. Egyébként ez is valahogy mélyen jellemző az emlékezésem természetére: igen fontosak ma is számomra, mégis szinte véletlenül és csak utólag jutnak eszembe. Az egész gyerekkori világommal úgy vagyok, minthogyha minden egyes emlékfoszlányt valamilyen mélytengeri búvárkodás során kellene kiemelni. És megint csak azt tudom mondani, amit már korábban mondtam, hogy az összefüggő látomás, ami össze tudná építeni ezeket az elemeket, az hiányzik, maga az emlékezés mechanizmusa ezért ilyen tökéletlen. Töredékes.
Az első emlék. Valamikor 1942 – talán még inkább ’43 – nyarán lehetett, mert már bombázták Magyarországot. De még annyira béke volt, hogy engem elküldhettek nyaralni valamilyen parasztcsaládhoz Hercegfalvára. Ma már másképp hívják1, valahol a Duna mentén, Paks
* Múltidézés? Kulcs a jelenhez is! Költészet, amely elvezet a valósághoz, és valóság, amely költészetet
szült.
Aki Magyarországot meg akarja ismerni, vegye kezébe Orbán Ottó összegyűjtött költeményeit. Költői
világának a hazai valósággal kapcsolódó mozzanatait sikerült korábban drámai erővel jeleznünk egy
beszélgetés során. Csodálatos szinopszisra sikeredett a Gyökér a földben című verséről készített rádiós beszélgetésem. Annak a sorozatnak volt ez a része, amely Költészet és valóság címmel 1981 és
1983 között a Magyar Rádióban hangzott el. Felvillant egy emberi sors, amely átfogta a magyar társadalom különböző rétegeit és irodalmunk majd minden neuralgikus pontjára rávilágított. Az elbeszélt mozzanatok éppen azokban a huszadik századi történelmi helyzetekben kezdtek működésbe
lépni, amelyek kompországunkat a világtörténelem sorsdöntő eseményeivel is összekötötték. Kiderült, hogy mindezek életének, és ebből következően költészetének is meghatározó tényezőivé váltak.
Olyan költői életmű született irodalmunkban, amely nemcsak egy nagyjelentőségű költő életéről
vallhatott, de szembesíthetett hazánk és a nagyvilág sorsfordító eseményeivel. Orbán Ottó, a magánember megszenvedett érte, és gyönyörittasan mindezt tudomásul is vette. A túlélés megszállottja
lett. Humorral tekintve megpróbáltatásaira – miként ezt maga is megjegyezte. Ezzel a fekete humorral figyelve és értelmezve világát, érvényesen költészetté tudta alakítani az életében egymásra épülő
drámai mozzanatokat. Interjúnk ennek az emberi és költői küzdelemnek a feltárására törekedett.
Mindkettőnkben tudatosodott, hogy a rádiós beszélgetésben elmondottakat egy teljes életműinterjúban kell kibontanunk. Végül a Petőfi Irodalmi Múzeumtól búcsúzóban, mielőtt a pécsi Janus Pannonius Tudományegyetem professzori székét elfoglaltam volna, elkészítettük a kilenc részes beszélgetést. Mindketten tudatában voltunk, hogy „– Ezt úgy is meg köll írni. – Ez világos.” Rajta is van az
utolsó szalag végén a záró szavainkban. Ahányszor találkoztunk, figyelmeztettük egymást adósságunkra. Sajnos, ma már, amikor a Magvető kiadó publikálásra készíti elő a szöveget Orbán Ottó
nyolcvanadik születésnapja alkalmából, már csak én igazíthattam, a magam nyolcvanadik évében,
olvasható formájúra az 1987-1988-ban szabadon fogalmazott mondatokat, a szöveghűséghez a lehető legteljesebb formában ragaszkodóan. Vigyázva, hogy pontosan jusson érvényre a műben vívódó
eszme. Aki a „nyersanyagra” is kíváncsi, a Petőfi Irodalmi Múzeumban a hangfelvételt is, annak gépiratát, sőt a gépiratnak minden dadogásunkkal összehallgatott és megigazított szövegét is elérheti.
(Kabdebó Lóránt)
1 Nagyközség Fejér megyében, a Dunaújvárosi járásban (Dunaújvárostól nyugatra), mai nevén: Mezőfalva. A ciszterciek alapították 1811-ben Herczegfalva néven. A Mezőfalva nevet 1951-ben kapta, politikai megfontolásból. A település honlapja szerint: „a névváltoztatási kezdeményezés az eredeti név

„

90

tiszatáj

vidékén lehetett. Gyerekkoromat szinte egy szobába, vagy legalábbis egy házba zárva töltöttem el, kőfalak és bútorok között, és a legszabadabb térség, amire kikerültem, az a közeli játszótér volt vagy a Duna-part. Ez a hercegfalvai nyaralás, ez volt az első igazi nagy természetélményem, mutatis mutandis, ez valami olyasmi lehetett, mint a Dylan Thomasnak a természetélménye2. Nekem az a falu, az udvar, az állatok, a libák, a libaúsztató, a lovak, a szekér,
mindez olyan volt, minthogyha valami indiai dzsungelben, Kipling Dzsungel könyvének a világában sétálnék. Hihetetlen nagy szabadságélményt jelentett. Tele színekkel, szállal, nyárral.
Úgyhogy ezért volt olyan megdöbbentő, ami ott történt az egyik délelőtt. Kimentem a kapun,
és a kövezetlen, poros utcán, egy gyalogjárófélén elkezdtem cél nélkül kóborolni. Tulajdonképpen azt hiszem, hogy kiszöktem az udvarról. Néhány, nálam nem idősebb gyerek ült valamelyik kapu küszöbén, majdnem a földön. És amikor elmentem mellettük, akkor az egyikük
leköpte a lábamat, és azt mondta, hogy „büdös zsidó”. Én két dologra emlékszem, hogy a lábamon csurog a nyál, és hogy nem értem a dolgot. Nem értem, hogy mi történt. Azt tudtam,
hogy nem valami jó, de tulajdonképpen nem is tudom pontosan, akkor én mit tudtam magamról. De hát ha valami voltam, akkor az agyamig valami olyasmi jutott el, hogy én római
katolikus vagyok. De annak se volt semmi jelentősége a számomra. Az az volt, hogy vasárnap
templomba kellett menni, és ott mindenféle hókuszpókusz történik.
– De az, hogy zsidó, azt tudtad, hogy mi?
– Ezt nem tudom megmondani. Azért nem tudom, mert ma már nyilvánvalónak látszik, hogy
kellett tudnom. De ahogy én erre vissza tudok emlékezni, erre a jelenetre, azt hiszem, hogy
nem tudtam. Tudtam, hogy valami, amit velem azonosítanak, valami, ami rossz, valami, amit
én nem tudok magamról. Hogy mondjam? Megint az volt, ami gyerekkoromból annyiszor
visszatérő emlékképem, hogy bénán és értetlenül állok ebben az édeni napsütésben egy
olyan tájon, ami nekem maga a mese és a szabadság volt, és ennek a közepén áll egy gyerek,
és a lábán csurog egy köpés. Abban érzem ezt ma is meghatározónak, hogy valahogy ilyen
mélységig ment az, hogy a jó és a rossz együtt, hogy velem mindig ez történt, hogy a gondolkodásom már a kezdet kezdetén valami ilyesmire állítódott be anélkül, hogy ezt különösebben szándékoltam volna. Azt kell mondanom, hogy ennek az érzéki élmény-ereje többet jelentett és tartósabb volt számomra, mint az, amit én abból akkor értettem. Itt valami olyasmit értettem meg, amit akkor még ésszel föl sem foghattam és nem is fogtam föl.
Hasonló jellegű a másik élmény, noha ezt úgy is mondhatnám, némiképpen ideologikusabb
természetű. Ez már ’44 nyarán történik, azt hiszem. Anyám elvisz a Bazilika akkori plébánosához, mint katolikus anya a katolikus gyermekét, hogy próbálja meg ennek az ártatlan kis gyereknek – ez az ő fogalmazása – az édesapját visszahozni. Én tulajdonképpen magára a beszélgetésre, a részleteire nem nagyon emlékszem. A dialógusokat ugyan pontosan őrzi a memóriám,

2

visszaszerzésére napjainkban is tart”. (Forrás: http://www.mezofalva.hu/index.php?option=com_
content&task=view&id=29&Itemid=33 ; letöltve: 2016. március 4.)
Ez az élmény, nemcsak Orbán természetélménye, hanem annak Dylan Thomas műveivel való összefüggése a leglátványosabban talán a Zöld ország című Orbán-versben köszön vissza (erről maga
számol be Lator Lászlóval – éppen e vers kapcsán – készült beszélgetésükben: „Valósággal mellbe
vágott, hogy itt /ti. Dylan Thomas Fern Hill-jében – Ny.G.Á./ a haldoklás és a zöld szín egymás mellé
kerül. Mintha egy kinyilatkoztatást éltem volna át… Hirtelen kinyílt előttem az intézet világa.” )
Lator László – Orbán Ottó, Orbán Ottó: Zöld ország in Domokos Mátyás – Lator László (szerk.), Versekről, költőkkel, Szépirodalmi Könyvkiadó, Budapest, 1982, 333–348.

2016. május

91

„

bár inkább azokra a kulcsmondatokra, amik valóban jelentősek, azokra emlékszem. De ennél
lényegesebb a helyszín. ’44 van, tehát én nyolcéves vagyok. Egy kerek asztal, aminek a két oldalán állunk, a szemem magasságában egy csipketerítővel van letakarva. Mi az ajtó felőli oldalon
állunk, anyám mellett jobb oldalon én, szemközt velem, háttal két nagy, szárnyas ablaknak áll a
pap. Az ablakon dől be a fény, a pap arcát nem is látni, mert az ellenfényben csak egy fekete árnyékot látok. A Nádor utcában lakunk, és ez a Szent István téri plébánia. És a mondatra emlékszem, hogy anyám azt mondja, hogy „a Jézus szerelmére, segítsen rajtunk a tisztelendő úr!”.
Amire a fekete árnyék azt mondja, hogy „lányom”, és a többire nem emlékszem, a többi csak egy
monoton szöveg, aminek az értelmét pontosan értem, noha nem tudom követni szóról szóra. Az
értelme az, hogy rajtam kívül álló erők, rajtunk kívül álló, nálunk nagyobb erők – azaz, hogy
nincs segítség. Az egész jelenet kísértetiesen hasonlít egy Fellini-filmnek a helyszínére, a bevilágítására. Még emlékszem arra, hogy megyünk le a lépcsőn – aztán eltűnik ez is ebben a fényességben, ami tulajdonképpen olyan közel van a sötétséghez.
– Dante Pokla és Kafka Kastélya volt egyszerre számodra ez a ház, amiben átéltétek, sőt túléltétek Budapest ostromát.
– Az első élményem az, hogy itt vannak az oroszok. Ez megint egy látomásszerű jelenet, de ebben semmi látomás nincs, ez valójában megtörtént. Az ostrom hetei alatt amilyen katonai alakulat arra haladt, az megszállt ebben a házban. Majdnem a Duna mellett, mégsem volt teljesen
kinn a parton, közel is volt a Dunához, mégis valamennyire védett is maradt. Az átvonulók a lakásban a bútorokat darabokra törték, használhatatlanná tették. Már nem kellett volna a pincében lakni, ezért mégsem lehetett visszaköltözni a lakásba. Én fölszöktem persze a pincéből, valamit keresgélhettem ott, amikor egyszer csak az előszobaajtót, ami csak be volt támasztva, berúgja egy – ahogy ma visszagondolok, nyilván holtfáradt – orosz katona. Az előszobaajtóval
szemben volt egy nagy, majdnem földig érő tükör, ami csodálatos módon, a darabjaira széttört
lakásban épségben maradt. Ahogy ezt később rekonstruáltam, az történhetett, hogy egy kormos
képű, a fáradtságtól félig eszméletlen katona berobban egy lakásba, és szembe találja magát egy
holtfáradt, kormos képű katonával, akiről azt hiszi talán, hogy német, mindenesetre az első reflexe az, hogy kapja a géppisztolyt és rálő a katonára, azaz saját magára. Én még látom ezt így
félszemmel, ahogy ott áll nem a szoros katonakabátban, hanem valamilyen lebernyegszerű köpenyben, és záporzik rá az üvegcserép, mintha egy vízesés folyna végig rajta. Miközben a másik
ablakon már ugrom ki a gangra, és futok le a pincébe, ahol anyám később jól fölpofoz.
Ott láttam először katonanőt: egy orosz katonalányt, nem tudom, milyen idős lehetett,
akkor nekem minden összezavarodott, egy fiatal, szőke, pirospozsgás, egészséges fiatal nő
lehetett.
És volt egy kedvenc játékom, egy mackó. Egy páncélkocsi féleség, amin volt valami fegyver is, be tudott farolni az udvarra, és valahogy ennek az orr-részén ült a mackó. Én addig
nyavalyogtam érte, míg a nők közül valaki halált megvető bátorsággal lement, és visszahozta
a mackót. Máig megvan, mind a két lányom játszott vele, most a mackó negyvenvalahány
éves, és a fülét tíz évvel ezelőtt vissza kellett varrni, immár nem tudom, sokadszor.
Aztán elindult a béke. Hogy ez pontosan hogy történt, hogy nem, erre nem emlékszem.
Ekkor történt az, hogy jöttek az első hírek apámról, ahogy szokás, az, hogy megmenekült, az,
hogy meghalt, aztán egyre sűrűsödtek azok a hírek, hogy meghalt, majd végül nagyjából kiderült az a rémtörténet, amit már elmondtam.

„

92

tiszatáj

Valahogy aztán fölkeveredtünk a lakásba. De nincs mit enni. Emlékszem a sűrűsödő és
egyre reménytelenebb felfedező útjaimra, hogy a spájzban vagy valamelyik fiókban valamilyen eldugott ehető valamit találjunk. Egyszer egy zacskó sütőporra bukkantam, ami csemegének számított. De mindig éhes voltam, mindnyájan éhesek voltunk. És ez eltartott ’45 májusáig. Ekkor hirtelen az a lehetőség adódott, hogy kikerülhetek Zugligetbe, ahol van valami
egyházi intézet3, nem is tudtam akkor még pontosan, hogy mi is az.
Ezzel életem egy új fejezete kezdődik, amihez elöljáróban be kell mutatnom, ki volt az, aki
ezt a helyet szerezte nekem. Rákosi Zoltánról4 lesz szó, aki nevezetes szereplője ennek az
időszaknak. Nekem egyébként az unokatestvérem, apám nővérének a fia, zseniális, de félbolond ember, akiben a zsenialitás valahogy túl sok irányú volt ahhoz, hogy ezt maga rendben
tudja tartani vagy valami felé irányítani tudja, és föltehetőleg ennek a sok irányú zsenialitásnak a következtében volt örökösen lobbanékony, a köznapi érintkezésben némiképp összeférhetetlen, és a valóság érzékelésében pedig eléggé különc és meghökkentő. Nem köznapi.
Nagyon rokonszenves volt az a lázadó meg nem alkuvás, ami sugárzott belőle, de bizonyos
idő után, aki közel volt hozzá, az kénytelen volt tapasztalni ennek a romboló hatását. Nemcsak abban, hogy legendásan összeveszett korábbi barátaival. Tulajdonképpen mindenkivel,
és később, amikor külföldre került, akkor külországban is összeveszett mindenkivel. Aztán
kibékült. Nagyon szangvinikus, hullámzó érzelmi életű ember volt. Végül is ez a sokfajta zsenialitás, ami nem az én túlzásom, hanem csakugyan rendkívüli képességét jelölte, nem tudott
valami magához méltó munkában maradandó formában testet ölteni.
– Mi volt a foglalkozása?
– Hacsak nem tekintem annak az én életemet és a mindannyiunk életét, akik ebben az intézetben voltunk a növendékei.
Az élete kész kalandregény. Nem mondok el mindent, csak néhány jellemző dolgot róla
mégis, hogy látni lehessen, hogy miféle ember volt. Szakjára nézve bölcsész, ha jól tudom,
3

4

A Gaudiopolis gyermekköztársaság volt a zugligeti Pax gyermekotthonban, 1945 és 1950 között. Az
alapító Sztehlo Gábor; a köztársaság első államfője: Szőke Balázs, miniszterelnöke Keveházi László, a
kultuszminisztere Horváth Ádám volt. Weiss Manfréd családjának egyik rokona segített és a zugligeti villáikat ajánlotta fel a menekülteknek. A nagyobbak a Budakeszi út 48-ba, a „Farkastanyára” költöztek, a kisebbeknek a szomszédos épületekben rendezték be az úgynevezett „Fecskefészket”. Az
eleinte csak fiúkat befogadó intézmény idővel koedukálttá vált, létszáma 7-800 fősre nőtt. A gyerekek szervezték kulturális programjaikat, könyvtárat alapítottak, szakmát tanulhattak, önkéntesen
dolgozhattak is. Saját külön fizetőeszközük is volt (Gapo-dollár). A gyermekköztársaság saját alkotmánnyal és törvényekkel is bírt. Sem az egyház, sem a magyar állam nem támogatta, kizárólag a
Nemzetközi Vöröskereszt. A köztársaságot 1950-ben államosították, felszámolták.
Rákosi Zoltánnal kapcsolatban (s ez az Orbán áltlal elmondottak fényében nem is meglepő) csak nagyon kevés jól dokumentált életrajzi adat található meg (nem összekeverendő a Magyar Életrajzi Lexikonban szereplő (1885-ben született) Rákosi Zoltán íróval). Sztehlo Gábor így ír róla Isten kezében című könyvében: „Szőke Balázs hozta régi Eötvös kollégiumbeli társait, így került hozzánk Rákosi Zoltán, Vargha Balázs, és Deme László”, Horváth Ádám pedig mint „a tragikus módon Olaszországban elhunyt irodalomtörténész”-t említi.
Sztehlo Gábor: Isten kezében, II. kiadás, A Magyarországi Evangélikus Egyház Sajtóosztálya, Budapest, 1986, 195. Horváth Ádám, „Sztehlo Gábor kisugárzásának fertőzöttjei vagyunk!”, evangelikus.hu (Magyarországi Evangélikus Egyház), http://archiv.evangelikus.hu/aktualis_2009-2011/
interju/horvath-adam-201esztehlo-gabor-kisugarzasanak-fertozoettjei-vagyunk-201d, letöltve:
2016. ápr. 14.

2016. május

93

„

német és magyar szakos tanárnak készült az Eötvös kollégiumban. Szerepel sok mindenütt.
Tudtommal Sőtérnek a Fellegjárásában is legalábbis valami köze van az egyik alakhoz, nem
tudom pontosan megmondani, melyikhez. Szerepel Veres Péternél.
– A ti időtökben már meglett ember lehetett.
– Nálam húsz évvel idősebb, tehát amikor én vagyok nyolc meg kilenc, akkor ő huszonnyolc,
huszonkilenc. Nekem persze nagy felnőtt. Az ostrom körüli időszak életének a pikareszk regénye. Azt hiszem, hogy ő talán zsidónak számított, lényeg az, hogy abban az időszakban,
amikor már minden összezavarodott, akkor neki volt egy rend katonaruhája, volt egy katonasapkája, volt egy puskája, és föltehetőleg valami papírjai is voltak, és ehhez volt egy nagyon mutatós, magyaros bajusza. Ezzel ő egész fantasztikus dolgokat csinált. Keresztury Dezső feleségétől hallottam még valamikor az ’50-es évek elején, hogy állítólag Básti Lajost, akit
Kereszturyék bújtattak, vagy valami közük volt ahhoz, hogy Básti hol dekkoljon, át kellett a
város egyik végéből juttatni a másikba, és ez a Zoli unokatestvérem volt az, aki ezzel a mutatós bajuszával, a puskájával és a katonaruhájával kísérte át mint rabot, hogy biztonságban
átérjen. De akkoriban is előjött ez a konspirációra meg a belátásra egyáltalán nem alkalmas
természete. A Rókus kórház előtt – ez már a nyilas idők legsötétebb időszakában volt – hullák
voltak kirakva a kórház elé, és valamelyik női holttestnek a lábára rajzszöggel oda volt erősítve egy kockás lapra kézzel írott cédula, hogy ez egy zsidó. Amire az unokatestvérem megállt ott, és elkezdett hőbörögni, hogy ez gyalázat. Egészen addig, amíg az arra járó nyilas járőr
bevitte a kapu alá és – bajusz ide, bajusz oda – keresztüllőtte. Ő ott összeesett, aztán jöttek
valakik, mindig, amikor történt vele valami, akkor az Úr angyala ott volt, és valami segítség
mindig történt. Lényeg az, hogy bevitték a Rókus kórházba, ahol Deme Sarolta, aki a nyelvész
Deme Lászlónak a húga és a dramaturg – már meghalt – Deme Gábornak a nővére volt ápolónő. És ő vagy ismerte már korábbról, vagy csak a történetét tudta, hogyan került oda a kórházba. Lényeg az, hogy a járőr később tudatára ébredt annak, hogy ez a dolog talán nincs elintézve, visszament és kereste a katonát vagy a hulláját a kapu alatt, nem találta, erre jött a
kórházba, és a betegek közt kereste. Unokatestvérem annyi vért vesztett, hogy fehér, meszesen sápadt volt, úgyhogy egyszerűen ráhúzták a lepedőt, és azt mondták, hogy meghalt, és
amikor lehúzták róla a lepedőt, akkor csakugyan úgy festett, hogy halott, és ott hagyták. Így
úszta meg. És ez a történet, ez valahol Veres Péter naplójegyzeteiben is szerepel5, olvastam,
csak nem tudom a pontos lelőhelyét.
Úgy is mondhatnám, hogy egy humanista krakéler volt. Emellett egy érzékeny, költészet,
festészet, irodalom iránt természetszerűleg mélyen érdeklődő ember. Valahogy egy tanári állást kapott ebben az intézetben, aminek manapság elég nagy híre lett. Televíziós dokumentumfilm is készült róla6. Sztehlo Gábornak7, az evangélikus lelkésznek a gyermekmentő akciójából egy intézetté szilárdult nevelőotthonáról van szó.

5

6

„Majd jó későn, talán már déltájban jön hozzám Ilona asszony kissé kétségbeesetten: Rákosi Zoltánt lelőtték a nyilasok… (…) Márpedig nekem, hacsak mint tétlen megfigyelőnek is, tudomásom van a Somogyi Imréék, Gáncs Pistáék és Rákosi Zoltánék akcióiról, kerülni kell hát minden olyan találkozást, ahol
ezek szóba kerülhetnének.” (Veres Péter, Az ország útján. Önéletírás 1944–1945, Szépirodalmi Könyvkiadó, Budapest, 1965, 135-137.)
Orbán itt Szántó Erika és Schulze Éva 1985-ös dokumentumfilmjére (A gyermekmentő) utal, melynek
alapján nem sokkal jelen beszélgetés elkészülte után tévéjáték is készült Gaudiopolis – In memoriam

„

94

tiszatáj

– Nekik a front előtt is volt kapcsolatuk?
– Nem, ez két külön dolog volt. Állítólag az unokatestvérem részt vett sok ilyenekben, mint ez a
Básti utaztatása is volt, noha én erről különösebbet nem tudok, de mindez egyszerűen a természetéből következett. Miközben, gondolom, neki magának is folytonos életveszéllyel kellett
szembenéznie, hiszen nem lehetett legális dolog az ő mászkálása Pesten. Hogy ők hogy találtak
egymásra, Sztehlo és Rákosi Zoli? Ezt nem tudom. Valószínűleg arról lehetett szó, hogy az effektív mentés idején, ’44 végén egyszerűen az volt a kérdése Sztehlónak, hogy valamiféle felügyelet
legyen a gyerekek mellett, legyen velük valamely felnőtt. Amikor elkezdődött a békés időszak,
akkor valamilyen módon meg kellett indítani ott is az életet, ehhez nemcsak felügyelők meg
szárazdajkák kellettek, hanem tanárok is. Valamiféle iskolai életet is el kellett indítani, és nyilván így kezdtek keresni tanárokat, és természetszerűleg fiatalemberek voltak, akik elsősorban
számba jöhettek. Így került oda valamikor ’45 legelején az unokatestvérem, és az ő ötlete volt
az, hogy engem is vigyenek oda. Ez annál is inkább sürgető volt, mert otthon nemcsak ennünk
nem volt mit, anyámat, hogy úgy mondjam, ízzé-porrá zúzta a háború.
– Ő dolgozott az ostrom előtt?
– Ezt akarom mondani. Azok az emberek, akiket valahogy a saját társadalmi közegükben ért
ez a rémség, ami a háború és az ostrom volt, azok is persze sokat szenvedtek, és azok is járhattak akár a megbolondulás határán, de anyám alól egyszerűen a földet rántotta ki a háború.
A saját közegéből, a saját családjából, a saját társadalmi gyakorlatából már régen kiemelkedett – néhány éve, úgy értem –, úrinő lett belőle, ugyanakkor ennek semmiféle valódi háttere
nem volt. Ez az egész operabérletes, könyvtáras életmód, ez részben valami természetes hódítás is volt, érdekelte a dolog, ugyanakkor semmiképpen nem bizonyulhatott olyan szilárd
talajnak, hogy azon állva valamit átvészelhessen apám nélkül. Ők ketten együtt valahogy, valamilyen véd- és dacszövetség formájában ezt túlélhették volna épebb lélekkel. A lényeg az,
hogy anyámnak igazából sem kereső foglalkozása, sem állása, sem pénze, sem háttere, sem
igazi baráti köre, semmije nem volt. Úgyhogy ha az országnak az életet kellett újrakezdeni,
akkor anyámnak azt mondhatnám, hogy újra kellett születnie. Ehhez én útban voltam. Nem a
szeretet hiánya miatt, hanem ő egyszerűen a saját létezését sem tudta megoldani.

7

Sztehlo Gábor címmel. Ez utóbbi 1989-ben Európa-díjat kapott mint a legjobb televíziós film és megtekinthető online is a Nemzeti Audiovizuális Archívum weboldalán: http://nava.hu/id/805490/ (Letöltve: 2016. márc. 7.)
Szántó Erika így nyilatkozik a dokumentumfilmről a Szombat – Zsidó politikai és kulturális folyóirat online felületén, egy Várnai Pál által készített interjúban, 2016 februárjában: „A film forró volt az aktualitástól. Demokrácia-modellről, egy gyerekköztársaságról szól. Schulze Éva barátommal és kolléganőmmel
először egy dokumentumfilmet készítettünk, amelyet nagy sikerrel mutatott be a Magyar Televízió. A film
egy Sztehlo Gábor evangélikus lelkész által vezetett gyerekotthonról szól, amely a háború utáni első tavaszon jött létre. A televízión keresztül meghirdettük, hogy a gyerekotthon volt lakói jelentkezzenek. A gyerekotthon lakói között voltak Auschwitzban megölt szülők gyermekei, csavargók, kallódó utcagyerekek,
»osztályidegenek«, akikből Sztehlo egy nagyszerű, liberális szellemű közösséget formált. A téma nem hagyott nyugodni. Három évvel később elkészült a Gaudiopolis. Még ma is járok iskolákba és mesélek a tanulóknak Sztehlo Gáborról s a gyerekköztársaságról.” Szántó Erika, „Nem hiszek a kollektív bűnösségben”
(Várnai Pál interjúja), Szombat.org, 2016. febr. 6.; http:// www.szombat.org/kultura-muveszetek/nemhiszek-a-kollektiv-bunossegben (Letöltve: 2016. márc. 7.)
evangélikus lelkész, a Gaudiopolis gyermekköztársaság létrehozója, alapítója (1909–1974)

2016. május

95

„

– Hány éves volt ő akkor?
– Hát harmincvalahány, az időpontokkal mindig bajban vagyok, a saját életkoromat is úgy
kell kiszámolnom. 1909-ben született, egyszerre fiatal és öreg ehhez az újrakezdéshez. Akkor
kezdett el gépelni tanulni, de erre én már nem nagyon emlékszem, mert az első alkalommal,
amikor ez lehetséges volt, elindultunk a Manci hídon8, ezen a pontonhídon az intézet felé.
Nem tudom, meddig járt villamos, valahogy talán a Széll Kálmán térig, onnan már nem tudom, hogyan mentünk, talán gyalogoltunk a Budakeszi útig. Kivitt a Pax zugligeti gyermekotthonba, ahogy akkor ezt éppen hívták. Vagy a Jó Pásztor zugligeti gyermekotthonba. Ezt az
intézetet nagyon sok néven nevezték. Az akkori központjába, ami ott volt, ahol a Budakeszi
úton ma ezek a toronyházak vannak a másik oldalon. Szemben velük, az Árnyas úttól egy kicsit lejjebb, ma is egy fiúnevelő intézet van azon a telken9. Itt a történetünk némiképpen elválik. Hosszú hónapokon át nem nagyon mentem haza. Egyszerűen kalandos lett volna az út.
Majd csak ’46-ban kerültem haza, de az már egy kicsit más világ volt. Arra majd később térek
rá. Én jó helyen voltam, és ő akkor elkezdte az új életét, mint dolgozó ember. Úgy emlékszem,
hogy annyi segítséget kapott, hogy annál a vállalatnál vagy üzemnél, ahol apám tisztviselő
volt, ott kezdett el dolgozni, vagy onnan szerzett neki valaki valami állást – ezt nem tudom
pontosan. Hamarosan elhelyezkedett gépírónőként.
Én meg ott maradtam az intézetben, ami nagyon ellentmondásos hely volt számomra.
Amikor a dokumentumfilmet kezdte forgatni a televízió erről az egész ügyről, akkor eleinte
nagyon húzódoztam, és nem is könnyen adtam be a derekamat, hogy erről beszéljek. Mert
egyszerűen az ügyhöz és a Sztehlo Gábor pályájához némiképpen méltatlannak éreztem azt,
hogyha én erről őszintén beszélek. Az, hogy ez az intézet, ami az ő oldaláról nézve fantasztikus teljesítmény volt, majdnem minden gyerek az ő személyes ügyességének, bátorságának
köszönhette azt, hogy él. De ez a csodahely nekem valamiféleképpen Kafka Kastélya lett,
benne az én emlékeimmel, az én töredékes múltammal, a feldolgozatlan és feldolgozhatatlan
élménytömegemmel. Olyan körülmények közé kerültem, ahol a korábbi bénaságomhoz még
valami más is járult, ezt nem tudom pontosan elmondani, inkább csak megérzékíteni tudom:
amikor József Attila öcsödi idejéről olvastam, akkor mindenféle irodalmi párhuzam nélkül
egyszerre fantasztikus módon éledt föl bennem a saját intézeti időszakom, és annak is az eleje. És ez nem az intézet vagy nem a Sztehlo munkájának a minősítése, csak nagyon nehéz ebben a különbséget érzékelhetővé tenni.
Arra emlékszem, hogy bevittek valami hálószobába, ott állt a háló főnöke, egy óriás. Ma is él,
bár azóta nem találkoztam vele össze – merő véletlenségből. Én akkor egy óriásnak láttam, – 8
éves voltam, ő 14 éves. Nekem felnőtt ember. És a vaságyak. Az egész közeg valami teljesen arctalan, formátlan rémületet keltett bennem. Valami összeszorított fogú, nem is dac, hanem valahol az erőtartalékaim maradéka gondolta azt, hogy megint valami, amit túl kell élni.

8

9

A Manci híd a második világháborúban lerombolt Margit híd helyére épített ideiglenes hajóhíd (pontonhíd) volt. 1946 májusára készült el, a Lukács fürdő kertjéből a szigeten át a Sziget (ma Radnóti
Miklós) utcánál érte el a pesti partot. Ezt a hidat a néphumor a Margit név becézése alapján Mancinak nevezte el. Tervezője Mistéth Endre volt.
Később a Vasvári Pál Gyermekotthon működött a Budakeszi út 48-as szám alatt. A Sztehlo-centenárium keretében (2009-ben) keresztelték át az intézményt jelenleg is használatos nevére, Sztehlo
Gábor Gyermekotthonná.

mérlegen

BOD PÉTER

„Légy tisztában vele,
hogy eltűnsz”
KERTÉSZ IMRE: A NÉZŐ, FELJEGYZÉSEK 1991–2001

Magvető Kiadó
Budapest, 2016
310 oldal, 3990 Ft

Mostanra egyfajta értelmet nyert Kertész Imre a Végső kocsma (2014) című kötetének enigmatikus zárlata, amely így
szól: „Mindig volt egy titkos életem, s mindig az volt az igazi.”
A kijelentés bizonyára szándékoltan többértelmű. Megfoghatatlansága és vele tudatos anyagtalansága, sokfajta értelmezési lehetőséget kínál. Ezeket a lehetőségeket sokszorozza és
fokozza az a tény, hogy a nemrégiben elhunyt Nobel-díjas író
„perben és haragban állt” a hazai irodalmi – még tágabban a
szellemi – élettel, és ezt a szembenállást folyamatosan ébren
tartotta. A „titkos élet” ebben az összefüggésben az alkotó
magáról alkotott képét, más megfogalmazásban művészetének teljességét (a kertészi elgondolás szerint) takarhatja,
amelyet nem ismert meg és fel sem a hazai kritikai élet jelentős része, sem az olvasók többsége.
A Kertész Imre megfogalmazta titok egy tárgyiasultabb
megjelenése maga a naplóforma. Még pontosabban a naplóírás, amelynek létezéséről 2011-ig, vagyis a Mentés másként
megjelenéséig nem tudtunk, mert nem is tudhattunk. A sorozat második darabjaként jelent meg a Végső kocsma, és nemrégiben az 1991 és 2001 közötti feljegyzéseket tartalmazó A
néző című kötet. Nem túlerőltetve a párhuzamot, mégis megjegyzendő, hogy bizonyos értelemben feltűnő egyezést mutat
– a magától értetődő különbségek mellett – Kertész pályája
Márai Sándoréval. Nem kizárólag azért, mert a most kiadott
kötetben is többször megidézi szeretett írójának utolsó, az
1984–l989-es esztendők történéseit magába foglaló naplóját,
amely a halálra készülődés és a halálra várás irodalmi dokumentuma. Ez a tematika nem idegen az idén megjelent
Kertész-kötettől sem. Jelzi ezt szemléletmódja: „Légy tisztában vele, hogy eltűnsz. Ez a világ, s az ebből következő jövő
nem őriz meg semmit." Mélyebb összefüggés látszik kibontakozni a két életmű között. Az azonosság már abban is tetten
érhető, hogy belső és külső emigráció útját végigjáró Márai

2016. május

97

„

léthelyzetével hasonlónak gondolja a magáét Kertész Imre. Belső emigrációként tekint saját,
az 1950-es évek közepétől 1990-ig tartó életszakaszára. Ezt követően ideje jelentős részét
Berlinben töltötte, a számára kibírhatatlannak értékelt hazai viszonyok miatt. A német fővárost mindenestül kedvelte, míg ugyanez Budapestről egyáltalán nem mondható el, ahonnan
még kéziratait is ki akarta menekíteni.
Alkotói pályájuk is lényegi egyezést sejtet. Bizonyos leegyszerűsítés mellett értékeljük
úgy a két életművet, hogy egyfelől a polgári életmód és a család, másfelől a holokauszt témájának regényekben történő feldolgozása mellett, de még pontosabban utána, mindketten rátaláltak a napló műfajára, amely meghatározó jelentőségű fordulatává vált munkásságuknak.
Márai esetében 1943-tól halálig, 1989-ig tartó, megszakítás nélküli naplóírása kellő megalapozottsággal támasztja alá az állítást. Terjedelmileg Kertész ez irányú munkássága elmarad a
nagy példaképétől, mégis szembeötlő, hogy a regények és az esszéregények után az alkotói
igény és habitus miként talál egészen testhezálló műfajra a naplóban. A szándék komolyságáról sokat elárul egy, A nézőben található bejegyzése: „A naplóvezetés nemcsak metafizikai kötelezettség; voltaképpen fontos, hogy bizonyos dolgokra – hát még a döntően fontos dolgokra
– akár dátumszerűen is emlékezzem” – figyelmezteti magát. (Igaz, naplóit a legritkább esetben dátumozta. Különösen igaz ez a mostani kötetre, bár azt tudjuk, hogy a szóban forgó
diáriumához 1991. október 2-án fogott hozzá, közvetlenül a Gályanapló – a fentiekkel összefüggésben ez több mint beszédes cím! – befejezése után.)
Mutatkozik némi ellentmondás A néző bejegyzéseiben – ezeket évek választják el egymástól, ami sok mindent magyarázhat – Márai utolsó naplójának értékelését illetően. Előbb
kritikusan megjegyezte, hogy a néhai kassai polgárt elérte „a legszörnyűbb végzet: az öregkori bölcsesség”. Majd szinte a hódolat hangján vetette papírra: „Elolvastam egyhuzamban
Márai utolsó naplóját. Lenyűgözött az öregkornak ez az illúziótlan bátorsága, a halálra készülődés nagysága. Dísztelen, nagy mű. (…) A szembenézésnek ez a kopár nagysága olyan gesztus, amit hiába keresnénk a magyar irodalomban.” Hasonló kérdések foglalkoztatják az új kötetben Kertész Imrét is, amelyek különös akusztikával telnek meg néhány héttel egyetlen
Nobel-díjas írónk halála után: „Időben meghalni – de a végsőkig élni: így hangzik a fohász.
Légy méltó magadhoz.” Másutt a saját halálra vonatkozó kérdés így hangzik: „Alázattal elébe
menni, vagy alázattal megvárni?” A sor hosszan volna folytatható.
Sokfajta látószögből (nézőpontból) szemlélhető az új kötet, azonban kritikushoz méltatlan annak a kérdésnek a megfogalmazása (megtörtént), hogy „mi szükség volt A néző kiadására”. Vajon milyen érvek szólnának az asztalfiókban, és mára – sajnos – a hagyatékban maradásra? Különösen annak ismeretében, hogy kétkötetnyi napló már korábban megjelent. A
felvetés akkor is zavarba ejtő, ha a Gályanapló és a Valaki más gondolati és esztétikai megformáltságát (talán) nem éri el az új kötet. Ilyen megfontolások alapján vajon Tolsztoj akkor
járt volna el helyesen, ha a Feltámadás című regényét nem jelenteti meg, mert az nem mérhető a Háború és békéhez, valamint az Anna Kareninához?
Noha A néző legfontosabb jellemzőjének nem ezt gondolom, mégis az 1991 és 2001 közötti feljegyzések a magyar olvasókat viszik közelebb annak a nyugat-európai, egyszerre befogadás- és hatástörténeti folyamatnak, valamint különösen a német irodalmi intézményrendszer (kiadók, lapok, szerkesztőségek, díjak, konferenciák) működésének a megértéséhez, amely Kertész Imre 2002-es Nobel-díjához vezetett. A magyar irodalmi közélet számára
– amely semmit vagy alig valamit tudhatott abban az időben Kertész európai sikereiről –

„

98

tiszatáj

meglepetés volt (lehetett) a díj odaítélése. Nem így a német, az osztrák és a holland olvasók
számára, akikhez mérten kizárólag az aszinkronitás fogalmával írható le az a nyelvi és irodalmi közösség, amelynek tagja a Sorstalanság írója.
A külső látlelet mellett kapunk egy mélyen személyeset, alkotóit is. Az új kötet közrefogta
tíz évben Kertész íróilag egyre inkább beérkezett. Itthon és külföldön egyaránt (bár nem egyformán), aki a tévé- és rádiófelvételek sokasága miatt öngúnnyal állapította meg magáról,
hogy „üzemmé vált”. Az irodalmi köztudatba bekerülő író „titkos élete” végét kötötte ehhez a
változáshoz. Nem több fényre vágyott, mint Goethe, éppen ellenkezőleg: „Mehr Einsamkeit”,
vagyis több magányt kért magának.
Hirtelen jött felfedezése sem feledtette vele hazai száműzöttségének nyomasztó emlékét.
Mindegyre marginalizálták, művei szélárnyékba kerültek, az irodalmi diskurzusoknak nem
képezték részét: „(…) mindent elkövetnek, hogy a nevemet kitöröljék, és a művemet elpusztítsák” – jegyezte le a naplóírás jelenidejében. Nem véletlenül. Még a kilencvenes évek elején
(1993-ban) is született olyan összefoglaló irodalomtörténeti munka, amely az 1945 és 1991
közötti időszakot tárgyalta anélkül, hogy Kertész Imre nevét megemlítette volna. Mindebből
egyenesen következik a békülékenység regisztereit kerülő érdes fogalmazásmódja: „Munkáim külföldi fogadtatása bizonyítja, milyen mértékben tiportak el itt, ahol élek.” A szóhasználat különösen árulkodó. „(…) nem tudom, kell-e itt, amit művelek, nem tudom, hogy a nyelv,
amelyen írok, megtart, (…)”. Helyzetértékelése radikális, de idegenségérzéséből metszően
pontosan következik a kérdés: „Végül is ’ideiglenesen’ Pesten tartózkodó nyugati író leszek?”
Művészi gondjainak összetettségét jól mutatja, hogy a rendszerváltás utáni évek egyik meghatározó alapélménye, hogy miközben életműve a nagyközönség számára feltárul, alkotója
számára „romokban hever”. Aszinkronitás ez is a javából. Fontos, hogy feljegyzéseinek gyűjteménye legalább részleteiben műhelynaplónak is tekinthető, amelyekben elvégzett és elvégzendő írói feladatait vette számba.
A belső látlelet másfajta dimenziói is láthatóvá válnak. Amennyire örömteli – bár érzéseit
palástolja –, hogy irodalmi felfedezése folyamatosan megtörténik ezekben az években, fokozódó keserűség veszi tudomásul a megvalósult demokrácia kétségbe ejtő szellemi és erkölcsi
színvonalát. A totalitárius rendszerről szerzett életre szóló tapasztalatait nem kizárólag
Auschwitzban szívta magába Kertész, hanem az azt követő szocialista diktatúrák mindennapjaiban. Ezt maga nyomatékosította több (A holocaust mint kultúra, Hamburgi esszé, Az
angol lobogó) írásában –, amely egyetlen percre sem engedte elfelejteni az író számára, hogy
mindenestül a saját sorsától (belevetve a sorstalanságba), vagyis a szabadságtól megfosztott
korban élt. A művészi önértékelést oly gyakran végző szerző műveit a „szabadság aktusainak” tartja, a szabadságot pedig „élete legfontosabb tartalmának”.
Naplóírását reflektív jellegűnek nevezte, cáfolva ezzel a műfaj művészi teremtő lehetőségét. Az ország önismereti hiányát tágabb kulturális összefüggésbe helyezte, amikor úgy vélte
az „Ismerd meg önmagad” antik-görög intelme a 19. századig vezérelte a nyugati gondolkodást. A változó és tartós diktatúrák után olyan apakomplexusos országnak látja hazáját,
amely „nagy elnyomó nélkül” nem találja fel magát. A szabadság ránk köszönt világát úgy látja, hogy a demokratikusnak nevezett társadalom maga nem veszi komolyan a demokratikus
értékeket. Igazság- és valóságismeret helyett élethazugságokba menekül az ország, amely
nem döntött még arról, hogy szeretne-e felnőtt társadalom lenni, vagy „valós s vélt sebeit
nyalogatva, téveszmék mögött bujkálni, vegetálni.”

2016. május

99

„

Döbbenten szemlélte, hogy a magyar társadalom mennyire nincs tisztában – a 90-es évek
elején – a holokauszttal, miközben európai műveltségűnek tartja magát. Az ide kötődő írói élettapasztalat esszenciája feloldhatatlan ellentmondásba került, a téma elhallgatásra, a kibeszéletlenség fenntartásának hamis dogmájára épülő hazai gyakorlattal. A Holocaust mint kultúra című esszéjében szerepel, hogy a zsidók elleni gaztettek emlegetését nem szerette a proletárdiktatúra, ami kiindulópontja – tehetnénk hozzá – a téma körül kialakított mesterséges csöndnek,
amelynek megtörését célzó tisztázás későn és részleteiben történt meg e sorok írásáig.
Kertész Imre – képletesen szólva – eljutott az Értől az Óceánig. És ő talán tényleg. Visszaemlékezve az 1970-es évek elejére, egyszer a Szépirodalmi Könyvkiadóban elhangzott mondatát idézte fel, amelyet reménytelen helyzetben és reménytelen pillanatban fogalmazott
meg: „világhírre van szükségem, hogy engem csak a világhír menthet meg. Voilá: itt van a kapuban” – írta legalább tíz évvel a Nobel-díj előtt.
Lehetetlenek pedig nincsenek – írói és irodalmi, ám annál valóságosabb tapasztalat ez.
„Istennek írunk, akkor, ha nincs” – idézte barátja, Ligeti György telefonba neki mondott szavait. Erre a kihívásra adott válaszát olvashatjuk ki a Hamburgi esszéből: „Thomas Bernhard
költői képzeletének névtelen tudósa megfogalmazza: ’Legalább a kudarcra törekedni kell.’ ” E
próbálkozások sorozata Kertész életműve.

Megfigyelte már, hogy az ön Nyuszijának feje és
fülei egy lepke körvonalaira hasonlítanak, szemfolttal az egyik hátsó szárnyán? (Nabokov Hugh
Hefnerhez írt leveléből, 1968. december 28.)

„

100

tiszatáj

KERBER BALÁZS

Kapcsolatok és reáliák
ÁFRA JÁNOS „KÉT AKARAT” CÍMŰ KÖTETÉRŐL

Kalligram Kiadó
Budapest, 2015
104 oldal, 1400 Ft

Áfra János új kötetében továbbfejleszti a Glaukómából megismert részletgazdag, a reáliák és az emberi viszonyok érzékletes ábrázolására törekvő versnyelvet, ám a viszonyrendszerek és költői technikák továbbvitelével most mégis egy
más típusú, újabb regisztereket és megszólalásmódokat felmutató világba visz minket. Az emberi kapcsolatok működését és mibenlétét kutató, az emberi szituációkban betöltött
szerepeket kereső beszéd ezúttal sokkal szubjektívebb, néhol szinte napló formájú lesz, és ez nagyon bensőséges ízt,
eredeti hangulatot kölcsönöz a szövegeknek. A létében és
identitásában bizonytalan beszélő továbbél, csak egy sokkal
líraibb, változatosabb közegben; az egymást követő versek,
napok a bizakodás, illetve a szorongás különböző állapotaiba
kalauzolnak, érzékeltetve hangulataink halmazállapot-változásait. A gyerekkori kérdések, félelmek emléke és a családi
múlt pedig mintha a jelen naplófutamainak ágyazna meg; a
Gyermek és póráz című első ciklus talán leginkább összegző
darabja, a Kivonat megelőlegezi a későbbi szövegek bizonytalanságát is.
A beszélő visszaemlékszik arra, hogy gyerekkorában meg
akarta nézni anyakönyvi kivonatát, hogy megbizonyosodhasson identitása felől. A negyedik, enigmatikusabb hangvételű
szakaszból kiderül, hogy tulajdonképpen nem, vagy nemcsak
személyének kérdése, hanem életének rejtélye, annak ismeretlen és ezért szorongató volta érdekelte igazán a beszélőt
(Igazából nem az érdekelt, kiből, / hanem, hogy miből fakad,/
ami folytonosságot telepít körém,/ és mindaz, ami belül még
ismeretlen.) Az égbe visszanéző gyermekek kifejezés is ezt
erősíti meg az utolsó versszakban. A szövegben a felnőttek
értelme egyfajta korlátozó erőként, akaratként jelenik meg,
mely végül uralmat nyer a gyerek felett, és ez rejtetten azt is
magába foglalja, hogy a felnőtt akarat fog majd kényszereket
ültetni az egyébként nem is értett létezésbe.
A kényszer és a kötelesség nyomasztó volta a ciklust lezáró és a következő részekbe átvezető Ott, ahol nem című

2016. május

101

„

hosszúversben is megjelenik: …Mert még nem ismertem/ a tantermek gyomorgörcsét, a könyvekbe öltött/ kötelező érvényt. A felnőtt világ és a szabályokba kényszerített gyerek akarata
adhatja a kötetcím első értelmezési lehetőségét, majd ezt a férfi-nő kapcsolat két akarata
váltja fel, mely a kezdeti harmónia után szintén konfliktusmezőként jelenik meg. Konfliktusmező a kötet verseinek tája, tere is, sőt maga a verstér is mint működő, szerkezeti egység, hiszen részben a kötet végén feltüntetett képzőművészeti inspirációk hatására a képek és az
akciók is mozognak egymáshoz képest, és ez a dinamika a versek működésében is pólusokat,
ellenerőket képez.
Részben Marno János Nárcisz-verseinek (melyek egyébként meg is idéződnek a kötet
utolsó ciklusában) hatása érződik abban a technikában, ahogy a külső és belső tér vibráló
pontok egymáshoz képesti pozíciójaként jelenik meg, vagy a tudat és a reália szálazódásaiként: Már ébredés előtt kifáradok egy kéjes/ cigányasszony darabos tekintetétől,/sárga szálakból szőtt, hasított szemei/ ébresztenek, már virrad, s ébresztem őt (Húzódások). Szintén a
Marno-líra hatását érezteti a terek és tárgyak izolálására majd újraegyesítésére irányuló attitűd; a különböző tárgyak, dolgok látszólag kontextusukból kiszakított fickándozó, autonóm
jelenségekké válnak, melyek aztán beleszúrnak, beleharapnak a másik jelenségbe, és így valami újraalkotott, de mégis felvágott és felkockázott tér születik az akaratok metszéspontjában: A redőny repedésein beszüremlő fény/ pontokban szakítja át a rókabőrrel/ fedett fotel
durva huzatját (Húzódások).
A kötet verseitől egyébként sem idegen az analitikus, a helyzetek és viszonyok pillanatnyi
állapotait ábrázoló beszédmód. A második ciklus Zajlás című nyitóverse a két szerelmes közeledését, egymáshoz képesti helyváltoztatását írja le, működtetve közben az akaratok és vágyak játékát. A férfi és a nő egymást követése a folyó képében vizualizálódik, mely később
többször is visszatér, például a sodró várakozás jelzős szerkezetben. Itt, a vers első felében
érződik leginkább az akaratok, távolságok és szándékok térbeli felmérésére törekvő beszéd:
Kitartóan húzod magammal/ a tekintetem. Előbb lemaradok,/ ám e kiszámított távolodásban
is/ csak a sodró várakozás vezet. A tekintet, a nézés vizualizálása, illetve a lemaradás és a várakozás ellentéte érzékletessé, illetve a külső tér részévé teszi a belső mozgást.
A folyton visszatérő folyó- illetve vízképre a cím is utal, egyszersmind behozva az úszkáló
jégdarabok képzetét is, mely a ha lentünk hideg részei találkoznak sorban tér vissza. A jég fagyos képzete tulajdonképpen a beszélő (férfi) szorongására, a beteljesülés kétességére utal,
ami konkrétan is megjelenik a szövegben: Hogy talán a főtér lépteket oszlató/ torkolatánál
nem válnak majd el / szándékaink.
Izgalmas, hogy a kötet erotikus-szerelmes szövegei gyakran valami nagyon konkrét teret
választanak helyszínükül, és maga ez a tér is, vagy az abban való haladás, mozgás is fontos
szerepet kap. Az Egymást szentesítik című vers helyszíne egy erdő, ahol a két szerelmes egy
fa árnyékába fekszik, majd a férfibeszélő végül átöleli a fa törzsét. A fáról megtudjuk, hogy a
lány születésekor ültették, vagyis szimbolikus értelemben van egyfajta testi kapcsolat közöttük, és erre a szöveg végkifejlete reflektál is. A szerelmi kapcsolat egy kidolgozott tájban van
jelen, melybe valamilyen módon be is ágyazódik a szerelem, azzal organikus viszonyt létesít.
A Föld, víz, levegő című szöveg szintén a különös átszervesülések, átlényegülések miatt lesz
érdekes; mintha a vers elején feltűnő erdő fokról-fokra változna át a ház belső terében zajló
szexuális együttlétté, és egyben meg is előlegezi és előre is vetíti azt: zápor gyorsítja a szívverést,/ felerősíti a lábak ütközését, / elmos nyomokat, illatokat, /és az erdőút visszanyeri arcát.

„

102

tiszatáj

Magára a kötetre is jellemző ez a szervesség, az áttűnések rendszere, vagyis a már fentebb is
említett naplójelleg; az egymásba átfolyó emlékek, szituációk képileg, illetve a narratíva és a
motívumok szempontjából is összekapcsolják a verseket. A kötet képisége, vizualitása is
szerves; sokszor ez adja az olvasás élvezetét.
Nem ritkák a nagylélegzetű hosszabb versek sem, mint például a Már élve felejthető vagyok című narratív-reflexív szöveg; itt a lány nagymamája is megjelenik; éppen látogatóban
vannak nála. A vers az ebéd igen képi, érzékletes leírásával kezdődik: Meggylé cseppen tányér
és kés közé, mint borsónyi vér. A szöveg ráérős kameramozgása, majd szintén képi, reflexív futamai tulajdonképp a regiszterek vegyítésével kísérleteznek. A Glaukómában jelenlévő érzékenység a reáliák, a világ mint látvány iránt erős a Két akaratban is, csak egy sokkal törmelékesebb, lírával és asszociációkkal kevert módon. A törmelékesség pedig épp a „bejegyzés”jelleget hangsúlyozza (a Már élve felejthető vagyok beszélője a mobiljába jegyzetel!), a világ
szórványos jeleinek összeforrasztását, egy legalább szövegileg megragadható identitás keresését.
A Már élve felejthető vagyok reflektál a poszthumán esztétikára is; az ember utáni biológiai burjánzás élénk leírása a koporsóban ezt a szövegvilágot juttatja eszünkbe, ha csak kicsi,
de baljós szinten is. Az említett hosszúversre egyébként is jellemző a hibriditással, a műfajok
mutációjával való kísérletezés: a családi életképet felváltják a horrorisztikus temetői részletek, majd a lírai reflexiók. A vers vége pedig mintha a Szeptember végén utolsó versszakára
utalna, talán nem minden irónia nélkül, hiszen itt a férfibeszélő képzeletében a szerelme nem
azért érkezik későn majdani sírjához, mert hűtlen lett hozzá, hanem azért, mert a férfi hagyta
el őt. A beszélő nem is szeretné, ha szerelme zokogna utána.
A kötet bizonyos értelemben narratív ívet fut be, mert a boldog együttlétet leíró verseket
az eltávolodás szövegei követik. Ezekből talán az Otthonról el című a leghatásosabb; az elhidegülést, az elválást lebegő, érzékletes módon bemutató vers a zárlatnál válik igazán légiessé: Lassan távolodik tőlem a szád. Kezembe adtad / a kulcsot, szélesre tárom az ajtót, mégis
csak / az egyikünk szíve fér át. A szöveg egyszerre egyenletes, lassú, szálló mozgása, mely ötvözi az absztrakciót a „reális”, gyakran igen közeli kameraképekkel, izgalmas és különös hatást eredményez.
A Két akarat sokkal kísérletezőbb kötet, mint a Glaukóma; nemcsak a formák, de a megszólalásmódok tekintetében is. A versek alapproblémája részben erősen jelen van már az első kötetben, de itt ezek a kérdések, konfliktusok jóval kiélezettebbekké válnak, ami jelzi,
hogy a beszélő nem elégszik meg az eddigi megoldásokkal, és a kérdések újabb megfogalmazásának érdekében más utakat keres. A beszélő identitás - és otthonkeresését a másik – legyen az szülő, felnőtt vagy partner ‒ akaratához való viszonya mozgatja, és ez szüli a kutatás,
a kérdésfeltevések dinamikáját. Épp ez a nyitottság, a formákkal való szabad játék, a teremtés újdonsága teszi izgalmassá, szerethetővé a kötetet.

2016. május

103

„

DEMUS ZSÓFIA

Egy ismerős hely átírása
DANYI ZOLTÁN, A DÖGELTAKARÍTÓ

Magvető Kiadó
Budapest, 2015.
264 oldal, 2990 Ft

Névtelen úr helyet foglalt a váróban és türelmesen várt, más
már rég kopogtatott volna, de ő úgy tűnt ráér. A pszichológust
meglehetősen zavarta kleptomániás páciense eszmecseréje a
lejárt termékekről. Súlyosbította a helyzetet, hogy hadart és
nehezen értette mondandóját, pedig már tíz éve, hogy ideköltözött New York-ból, de előfordult, hogy valamit nem teljesen
értett. Alig várta, hogy Névtelen úrral beszélgethessen, aki átélte a délszláv háborút és rengeteget utazott, sőt még dögeltakarítóként is dolgozott. Rendkívül érdekesnek találta, de továbbra is félt, hogy nem minden szavát fogja érteni; pszichológus komplexusokkal – gondolta magában és elmosolyodott.
Kérte, hogy helyezkedjen kényelembe és meséljen, amiről csak
akar, szándékosan nem akarta vezetni a beszélgetést. Hirtelen
kezdte el, majd sokszor megállt, és a pszichológus úgy érezte,
nem mesél, hanem viszi magával.
Ez nem a történet része, bár bennem lejátszódott ez a jelenet a kötet olvasásakor, ugyanis befogadói figyelmem hamar egy pszichológus figyelmévé lényegült át, aki megpróbálja analizálni, hogyan lehet átélni, megtapasztalni a délszláv háború eseményeit, és minduntalan felteszi magának a
kérdést, hogyan lehet mindezt feldolgozni. Aztán ez az olvasási mód hamar elfáradt, és nem is próbálkoztam tovább
semmi hasonlóval, így válva „csak hallgatóvá”, mely úgy tűnt
a legjobb (nincs más) választás.
„Meg lehet-e szabadulni a háború emlékétől? Lehet-e
mást tenni, mint nem megszabadulni tőle?” – ezek a kérdések olvashatók Danyi Zoltán A dögeltakarító című kötetének
fülszövegében. Hamar eldől ezeknek a kérdéseknek a sorsa,
még a könyv elején, és gyorsan átfogalmazódik egyetlen kérdéssé: hogyan? Azonban hiába irányítjuk további kérdéseinket e kötet felé, válaszokat nem fogunk kapni, és rá kell jönnünk, hogy jól van ez így. A dögeltakarító című kötet egy emlékekbe, határok közé zárt ember története, akinek csak
egyetlen helyre lenne szüksége. Csak egy helyre, ahol nyugodtan lehet pisálni.

„

104

tiszatáj

Danyi Zoltán kötetében, a névtelen szereplő – a dögeltakarító, az üzemanyag tolvaj, a túlélő,
de akárhogy nevezhetném – a délszláv háború emlékeit idézi fel a háború előtt és a háború után
átéltekkel összekapcsolva egy szakadt, töredezett elbeszélésben, mely soha nem lesz kerek
egész. Ez azonban egyáltalán nem zavaró, ugyanis ez az attitűd meglehetősen távol áll tőle: a
történetnek nincs kimondottan eleje, a baj inkább az, hogy nincs vége sem, nincs hova megérkezni. A névtelen szereplő nem tudja, mit keres, nem tudja, hogy hol van az a hely, ahol nem
szívódott a földbe a háború. Ez a hely persze nem konkretizált és talán nem is lokalizálható,
sokkal inkább metaforikus. Ennek a keresésnek egyik formai jegye a szakaszosság, melyet egyrészt a kötetben lévő hét nagyobb egységgel érzékeltet, melyek kapcsolód(hat)nak ugyan, de ez
nem szükségszerű. Ezek az egységek további kisebb-nagyobb részekre tagolódnak, az emlékezet folyamatát idézve. Másrészt a töredékesség, mint forma és az útkeresés, mint állapot szorosan összekapcsolódnak egymással. A dögeltakarító útja sokfelé vezetett: Berlin, Szeged, Belgrád, Budapest, de köztük Amerika is, mint az ígéret földje, mely „Szerbiából nézve, maga volt a
lehetetlen”. (16) Szerbia, vagy akkoriban még Kis-Jugoszlávia, a háború idején ketrecbe zárt
mindent, és Amerika képzete csak még keserűbbé tette az elveszettség érzését. Ez a határ-tudat
azonban testileg is megbénította, gyomorgörcsökkel kínozta minden egyes határátlépésnél,
még ha nem is csinált semmi törvénybe ütközőt és sokszor csak átmeneti megnyugvást (megállót) jelentett például Berlin is, ahol – fingásait illetően – pillanatnyilag megszűntek korlátai. E
testi fázisait végig rendkívül naturálisan és reálisan érzékelteti, és az a néhány szabad, vagy
mondhatnánk biztonságos pillanat – amíg testi funkciói működnek – nem tart(hat) sokáig,
ugyanis egy újabb emlékkel újabb csalódást okoz önmagának. A test az elbeszélői én cselekedeteit is folyamatosan elbizonytalanítja, és egy füzet megvétele is komoly problémát, feszültséget
okoz, akár a körülményektől függően is. Néha egy mozdulat, máskor egy gondolat indít el különféle asszociációs sorozatokat, tovább játszadozva az elmével. A megakadás mint szövegalkotó erő folyamatos, sokszor a traumával kapcsolódik össze, máskor egy emlékkel, bár e kettő
sokszor ugyanaz. Ezzel a személyes, belső háborúval leszámolva kellene eljutnia az ígéret földjére, Amerikába, azonban ez a vágy csak az antikváriumig ér el.
A szövegben továbbiakban is marad a lecsupaszított, naturálisan ábrázolt valóság, semmi
színezés, körítés, csak a hús-vér való, a dögök eltakarítása az utakról, egy közömbös női arc,
erőszak, egy golyó a homlokba, egymás után érkező emlékfoszlányok. A háború eszköztárának köszönhetően sok groteszk és abszurd jelenet töri meg az ember mindennapjait, és látszólag összefüggéstelenül, de kapcsolódnak egymáshoz, ezzel állandósítva a traumatizált állapotot: „most már nyakig belesüllyedt mindenki a szarba, és még mindig nincs vége, még
mindig nem ért véget a süllyedés, mert errefelé még mindig a nemzeti címert pingálják a házak falára, ugyanazt a nemzet címert, amelyet szarral és gecivel kentek össze a háborúban,
éppen ezért nem tud véget érni ez a háború, hanem egyre csak terjed, és lassan mindenhova
elér, […] szóval az első napon kellett volna faszokat rajzolni a tankokra, mert így utólag már
teljesen hiábavaló és felesleges.” (104)
Az emlékezés folyamatát sokszor egy tárgy indítja el, vagy egy idegen, aki hasonlít valakire,
vagy egy gondolat újra és újra – mint egy rossz gépezet – megszakítja az elbeszélés jelen idejét.
Elsőre úgy tűnhet, hogy ez része ennek a már túlságosan is piedesztálra állított traumatizált
elmének, azonban fokozatosan összeáll történetté, már amennyire ez lehetséges. Nem feltétlenül egésszé, de a zavaros részek, melyekhez nagyon szorosan és reflektálva egy személyes hangú elbeszélő kapcsolódik, koherens egységgé válnak. Nem elsősorban a háború kerül középpontba ezekben a részekben: a trauma elhallgatásának megfelelően emlékekről csak elvétve,

2016. május

105

„

röviden beszél. Inkább az a kérdés, hogyan tud a háború emléke fennmaradni a mindennapokban. Nehéz azonban mindezek elmesélésére alkalmas embert, hallgatóságot választani, ezért is
kezd olyan emberekkel – ápoló, öregember, török sofőr –, akikkel a kommunikáció nem éppen
akadálymentes. Mintha szándékosan kapcsolódna a diszfunkcionális test a kommunikációképtelenséggel, és ha ez az állapot még nem lenne elég, mindehhez még az úttalanság, otthontalanság érzete is párosul. A tényleges hallgatóságon kívül olyan elbeszélői taktikát is választ, mellyel
azt az érzést kelti, hogy folyamatosan fogva tartja a hallgatóságot. Nem helyez hangsúlyt a saját
személyére, csupán a tény, hogy valaki meghallgatja, jelentheti, hogy nem őrült meg, hogy tényleg megtörténtek ezek az események, még ha az emlékezés folyamata át is írta mindezeket. Bár
egyből feltehetnénk a kérdést, milyen élet ez: „…és amikor megint kialudt mellette egy utcalámpa, majd pedig nem gyulladt fel helyette egy másik, akkor arra gondolt, hogy aki egyszer
megmenekült a halál torkából, többé már nem tartozik teljesen az élők világához.” (229)
A háború utáni élet eltér a megszokottól, ami akár olyan apróságokban mutatkozik meg,
mint a Bazooka rágógumi, vagy a Cedevita italpor hiánya, melyek újbóli felbukkanása a háború előtti időket idézik meg, ahogyan a Céliával történő szakítás emléke is: „akkor ezzel a szakítással még egyszer át kellett élnie mindazt, amit a háború kitörése jelentett, vagyis újra el
kellett veszítenie valami fontos részét az életének”. (119) Mindent már csak „a repedések és
a törések” (120) tartanak össze. Végig szépen felépített szimbólumrendszerrel játszik, mely
sokszor jól illeszkedik az egyes részekhez, máskor viszont túl direkt, túl kézenfekvő megoldásnak tűnik.
A kötet nem tudatosan, de felkínálja a megnyugvás lehetőségét, habár ez az illúzió végig
megmarad, okozhat ugyan csalódottságot, ha ezt várjuk el. Ez az illúzió azonban rendkívül hitelessé teszi a történetet, még az elcsépelt szimbólumok mellett is. Amerika és A tenger című fejezetek keretezik a történetet, és narrátor hős az elbeszélés végén azért utazik Splitbe, hogy „felülírjon magában egy történetet” (243), így nyitva hagyva a továbbiakat. Ez a fajta felülírás, az
egyszerűség kedvéért nevezhetjük megnyugvásnak, a megbocsátás érzésével vegyül, hogy képes megbocsájtani végre Újvidéknek az elhibázott évekért. Régi ismerősei, Brazo és Od – akikkel dögeltakarítóként dolgozott – szokásaihoz híven arra vágyik, hogy megigyon egy pálinkát és
továbblépjen, ahogyan ők kezdték minden reggel a napot. „…jó lett volna, ha így ér véget, jó lett
volna egy bácskai pálinkával befejezni ezt az egészet”. (258) Azonban mint már hangsúlyoztam,
ez a befejezés nem lehetséges. A megnyugvás, a nyugalom tehát „…indokolatlan, mint a kagylóban a gyöngyszem” (141).
Az elbeszélői én végig középpontban van, és természetesen megfogalmazódik benne az
emlékek felidézése kapcsán, hogy ki is ő valójában? Ezt a kérdést azonban elfelejtették feltenni neki, vagy nem is akarták firtatni, ahogyan azt sem, hogy akar-e egyáltalán háborúzni?
A körülmények és hatásuk értékelése, átgondolása végig fontos szempontja a regénynek,
mely talán kiindulópont az újraíráshoz.
Kezdett túl nagy csend lenni a szobában, és a pszichológus éppen arra gondolt, hogy nem
kellett volna annyi vizet innia, mert érezte, hogy nem várhat tovább. Nem szokta megszakítani
a beszélgetéseket, de amerikai akcentusával, mely még mindig kihallható volt, sűrű elnézéseket
kért, és kiment. Nem lehetett nem hallani, ahogy vizel, hiszen csak úgy csobogott belőle, megszakíthatatlanul. Mire visszatért, páciense már nem volt sehol.

„

106

tiszatáj

MOLNÁR ILLÉS

Agyaghalál
MARNO J ÁNOS: HIDEGHULLÁM

Magvető Kiadó
Budapest, 2015
192 oldal, 2990 Ft

A Marno-líra hangja egy folyton egyensúlyát vesztő beszélőé,
aki mégsem esik el, de nem is áll meg. Mintha a lépésnek
mindig abban a pillanatában lenne, amikor a súlypont egyik
lábon sincs. („Járni mint kilépni magából” – írta még a Nárcisz
készül című kötetben.) Vagy az álom és az ébrenlét közötti
vékony területen, amikor még emlékszünk az álomra, és bírjuk annak az éber tudat számára követhetetlen logikáját, de
amint megfogalmazzuk, beleütközünk annak a hétköznapi
ész számára tarthatatlan voltába, és ebben a pillanatban az
álom jó része feledésbe is zuhan. A Hideghullám ezt a zuhanást írja körül.
A könyv egy narratív lelkigyakorlat: egy gondolati-asszociatív működési elvet, létmódot demonstrál. A kötet szerkesztője, Szegő János is mintha ezt erősítené meg a könyv
bemutatóján elhangzott bon mot-jával: „ha Marnót kell szerkesztenem, akkor utána mindig úgy megyek haza, hogy csak
marnoiádákban vagyok képes gondolkodni.” Azt persze nehéz
körülírni, hogy a fenti benyomásokon túl miből is áll az a
marnoiáda, de azt láthatjuk: ennek az évtizedek alatt belülről, önmagából építkező költészetnek szigorú, következetes
műhelymódszerei vannak. És ha a kötet szövegei csak lassan
is, de azok belső törvényszerűségei, dinamikája hamar ismerőssé válik, és – látva a kötetszerkesztő példáját – fertőzni is
képes.
Marno versei a költő indulásától fogva középpont nélküliek: bár adott képek, motívumok, szintagmák visszatérnek,
ezek legtöbbször egy-egy versen belül is éles váltásoknak
vannak kitéve. Egy versen belül a tematikus-logikai koherencia többnyire csak néhány soron át tartja magát, látszólag
önkényes, vagy nagyon távoli asszociációk mentén halad. A
versen belül, ha létezik is motivikus centrum, az mozgékony,
és az olvasót is dinamizálva folytonos elmozdulásban van.
Másfelől a versek közötti gondolati-képi kapcsolatok a kötetnek erős vázat adnak. Megszólalói pozíciók, szereplők, fordulatok, helyszínek vissza-visszatérnek és erősen tartják a kö-

2016. május

107

„

tet egészét. Ez a költői módszertan igazán radikálisan sosem változik, legfeljebb finomodik,
vagy durvul.
A Hideghullám esetében a legfeltűnőbb változás a kötet elején álló hat prózavers. Ezek az
átlag egyoldalas szövegek magukba sűrítenek minden lényegi összetevőt a Marno-receptből:
gyerekkori emlékeket, sajátosan érzéki, testben lecsapódó álom-emlékezetet, rokonok, szülők, testvérek szerepeltetését és a sajátosan fanyar marnói szójátékokat.
A legelső, Vasderes című szöveg már első mondatában is látványos prototípusa a szerző
lírai architektúrájának: „A Karádi karnagy úr szíjat hasít a hátamból, amit azután pálcája végéhez rögzít, s avval ostorozni kezdi vérző hátamat, faromat, combomat, egészen le a térdhajlatomig.” – Szíjat hasítani valaki hátából, ez a szintagma jellegzetesen népmesei-anekdotikus,
ennek a nyers szószerint vétele jól érzékelteti, milyen előszeretettel leplezi le Marno az
idiomatikus nyelvi formulák brutalitását. Módszere gyakorlatilag épp a líra megszokott irányának ellentéte: nem a konkréttól jut el a szimbolikusig, hanem a mindennapi szimbólumokat, metaforákat alakítja vissza eredeti formájukba, és ezzel ér el meghökkentő hatást.
A Vallástörténet című prózaversben pedig az álombeli felejtés tériszonya, a fentebb már
említett zuhanás-közeliség a meghatározó motívum: „álmomban tudniillik megsokszorozódik
a tériszonyom, mert megfeledkezem magamról, a nagyanyámról ezúttal bent a fal mellett, és ez
a furcsa feledékenységem hirtelen hatalmas űrt támaszt a fejemben, mely (értelemszerűen)
mintha szakadékba akarná lökni a testem”. (11.) Az álombeli látás anomáliái az alvó test fizikai térérzetében is elváltozást okoznak, az érzékelés hiátusai üres tér formájában öltenek
(testtelen) testet, egy sajátos bénultságot komponálva. Mindez pedig az álomkép terére is kihatással van: „Mellettem most is a nagyanyám, a kezemet fogja, így hát, akár a lábamat, a kezemet sem tudom szemügyre venni”. (uo.) A töredékes énérzékelés oda fut ki, hogy a következő mondatokban már csak mint „az ember” hivatkozik magára az én-elbeszélő, egyes szám
harmadik személyben, általános alanyban. Az orrdugulás, a nyitott szájjal lélegzés, az elferdült orrsövény és a kicserepesedett, összeharapdált száj képeihez már így jutunk el, egyes
szám első személyből harmadikba zuhanva, az elbeszélhetetlenség tériszonyával.
Ez a múltba pillantó szédület olyan absztraktabb szövegekben is megjelenik, mint az
Agyag II. című versben használt kút-metafora. A kút és a múlt mélységének oly gyakran kiaknázott költői egybejátszásából már nehéz újat meríteni – gondolnánk.
A vers mégis épp attól működik, hogy egy teljesen költőietlen, minden didakszisától megfosztott helyzetbe kerül. Mivel a vers kiváló illusztrációja az egész kötet metalogikájának,
nézzük meg teljes terjedelmében:
„Agyagból vagyok, vidéki ember,
erek elvétve, ha futnak még bennem,
inkább kilépve körbehálóznak,
lépni sem nagyon engednek éppen,
mintha pók szőtte volna őket, kövér
keresztes pók, a szomszéd kerekes
kútjának a pókja, ott várakozik,
hogy a vödrömmel megjelenjek,
és félretolva a fafödelet belelessek a kútba, gyerekességből,

„

108

tiszatáj

és megszokásból. S a meggyőződésből,
hogy az én dolgom mindig idejönnöm,
kivárnom, hogy a dobról lepörögjön
a lánc, s a pók hasa telemerüljön.”
(68.)
A múltat, tudatalattit, és általában az ember mélységeit egyszerre jelentő kútba pillantás,
a céltalan, konkrétum nélküli meggyőződés, a mélység kényszeres kutatása akár az ars poetica címet is viselhetné. Ez a folyamat azonban csak az elagyagosodott, az élettől elidegenedett
testet behálózó pók hasát meríti tele. Az élet utolsó jele, az érháló azonban ép ettől a póktól
ered. Azaz az egyetlen lehetséges cselekvés, az én mélységeinek kutatása épp akadályozza a
mozgást. A kútba beleleső versbeszélői helyzet azonnal konnotálja a beleesést is, így emlékeztetve az emlékezés veszélyeire. A „nyelv olyan hihetetlen, dús anyag, amibe be kell menni”
– nyilatkozta a költő a kötet könyvheti bemutatóján, nem feledkezve meg arról, hogy ennek a
belemenésnek – bár más járható út nem igen mutatkozik – veszélye és ára van. És mi is ez a
veszély? Ne menjünk el az agyagból lét mellett, amely a vers kiindulópontja, és amely motívum – az iszap képeivel együtt – különösen sok versben bukkan föl, szinte az egész kötetet
beborítja. Így megérdemli, hogy külön is elidőzzünk rajta. Mindkettő a test vagy egyes testrészek eliszaposodásának vagy elagyagosodásának kontextusában bukkan föl: disznóvágáskor
a kiömlő vér iszaposítja a talajt (30.), vagy agyaggalambra lőnek – az agyag itt is, akár később
a testet helyettesíti, pótolja, vagy ábrázolja. Később az emberi test agyaggá válása bukkan föl
rendkívül erőteljes képekben:
„agyunk / elagyagosodott” (49.)
„A gyomrom kezd előbb agyagosodni,
vagy lejjebb a hasam, a lágyékom
fölött, aztán az egész mellkasom,
az a legmegdöbbentőbb, s azután telnek meg
lassan a végtagok.” (69.)
De mit is jelent ez az elagyagosodás, melynek során a test mindannyiszor a földdel lesz
egyenlővé? Az agyagosodás is dinamika, folyamat, metamorfózis, a szerves szervetlenné,
homogén anyaggá válása. Voltaképpen bomlás, a kozmikus entrópia képe. Marno-versről lévén szó, nem mehetünk el szó nélkül a szavak egybecsengései mellett: az agyag az aggyal és
az anyaggal is erős fonetikai kapcsolatban van: a gondolkodás, a szellem szerve és a matéria
szoros kapcsolódását képezi meg a szó versbe írása.
Az agyagból szobor készül, ami egy test formáját ábrázolja ki, képmása annak, de a belső
szervek helyett csak homogén anyag található. Kicsit úgy, mint Marno szonett-tördelésű
szabadverseiben. Itt fontos megjegyezni, hogy a kötetben egy konkrét szobor is megidéztetik,
mégpedig Giacometti agara, amely ugyan nem agyag, hanem bronz, „ellenben sugárzik belőle
a salak- / színűség, ami a titkos kiégettségnek / olyan eredendő méltóságot kölcsönöz.” Agyagból vannak ellenben az agyaggalambok, amelyek külsőleg sem emlékeztetnek a madárra, hiszen korong alakjuk csupán egyetlen funkciót tölt be – golyó céljául szolgálhatnak. A halál

2016. május

109

„

protézisei: “Ólmot röpíteni az agyagba / ideális megoldásnak látszik.” (35). A vadászat, az élvezetből való gyilkolás tetem-pótlékai, a vértelen vérontás üzemanyagaként: “Mintha agyaggalambot / kellene mindjárt szitává lőni, /agyaggalambot, mely a légynek nem ártott volna egy
szóval sem.” (34.) Amit kiábrázol, attól elkülönül, így az elagyagosodott test nemcsak feláldozható, de a nem-agyag testek célpontjává is válik. Helyettes áldozattá, ha úgy tetszik, de ez
a dimenzió már egy újabb, nem kevésbé hangsúlyos fogalmat hoz be, az eliszaposodást.
Ha lehet, ez kétségbeejtőbb kép: míg az agyag tartással bír, az iszap a süppedés, fulladás
képzetét is magával hozza: „Eliszaposodik, Uram, utánad / kutatva, a szemem...” (102.) Hasonló, a zsoltárok nyelvét idéző hangot találunk az előző, Gottfried Benn-nek ajánlott Benn című
versben is: „mert holtak vagyunk itt, Uram, már / valamennyien, veled együtt, / ki kísértesz
sebbel és lobbal, megalva véres árnyékodban”. (101.) A halott, de legalábbis hiába keresett Istennel perlekedő versek nem csak Dávid zsoltárait, de Jákób birkózását is megidézik,
(1Mózes 32.2–33.20), amibe Jákób csípője bele is ficamodott. Ez különleges jelentőséggel bír
a combfájdalmat szinte minden kötetben, (most is) tematizáló szerző esetében. S ahogy az
álom-emlék hiánya, Isten jelenlétének hiánya is testi konzekvenciákkal bír: az őt kereső szem
iszapba süpped. Az Istent kutató iszapos szem képe felidézi azt az evangéliumi történetet,
ahol a vakot Jézus a következő módon gyógyította meg: „a földre köpött, sarat csinált a nyállal, és rákente a sarat a vakon született ember szemeire” (János 9:6). A meggyógyult vakot,
mint botrányt, a farizeusok kiközösítik a zsinagógából, Jézus pedig ezt mondja nekik: „Ha vakok volnátok, nem volna bűnötök, mivel azonban most azt mondjátok: látunk, megmarad a bűnötök.” (János 9:41) A gyógyulás előfeltétele tehát a vakság belátása, ami besározódással,
vagy ha úgy tetszik, a szem eliszaposodásával jár. A biztos tudást hirdető farizeusok vaksága
azonban gyógyíthatatlan.

„

110

tiszatáj

KOVÁCS KRISZTINA

Kultusz újratöltve
MEKIS D. JÁNOS: VERS ÉS KONTEXTUS:
A MODERN MAGYAR LÍRA MINT IRODALOMTÖRTÉNETI
PROBLÉMA

Pannónia Könyvek
Pécs, 2014
208 oldal, 2500 Ft

Mekis D. János tanulmánykötete, ahogy alcíme ígéri, a modernség líraelméleti kérdéseinek főbb csomópontjait tárgyalja. A módszertani alapvetés a klasszikus modernség kontextualizáló teóriáinak ütköztetése. Tudható, az ezen a terepen
játékba kerülő elméletek egyéb más harcterek mellett a surranó pályán a kilencvenes évek nagy magyar kritikavitájába
is beúsztak, a róluk folyó diskurzus máig tematizálja a magyar irodalomtörténeti gondolkodást.
Mekis hálás vagy hálátlan, de mindenképpen provokatív
feladatra vállalkozott, amennyiben az elsősorban a posztmodern irodalomelméletek közül a szövegszerűség primátusát
támogató, a társadalom- és művelődéstörténeti környezetet
ignoráló tételeket a deskriptív irodalomtörténeti kánon teóriáival szembesítő kiindulópontot választott összegyűjtött tanulmányokat tartalmazó, de a kézikönyv hasznossági szempontjainak sem ellenálló kötete startvonalául. Mindez kétségtelenül a dialogikus nyitottság ideáját kölcsönzi a tanulmánykötetnek, amely bár különböző időpontban született
írások gyűjteménye, e szervezőelv mentén mégis képes koherenciát felmutatni.
Az irodalomtörténész kötetének beazonosítható jellegzetességet adnak a „pécsi iskola” intermedialitással kapcsolatos kultúratudományi elméletei. E szempontrendszer bizonyítéka a verset a hangzósság, a szóbeli előadás értelmezési
lehetőségei, a kultuszkutatás felől értelmező témák egymásra épülése. Bár a szövegek egy része a késő modernség és a
kortárs lírapoétika reprezentánsaival (Nemes Nagy Ágnes,
Domonkos István, Cselényi László) foglalkozik, a könyv legnagyobb terjedelmében mégis a Nyugat költészettörténeti
fordulópontjaira fókuszál, Ady, Babits, Kosztolányi, Gyóni
Géza nagyon ismert szövegeinek új fénytörésbe állításával.
Ady Kocsi-út az éjszakában című, mindenki által ismert
versének értelmezésében (Hiányszimbolika) a szerző a mo-

2016. május

111

„

dernség origójaként kultikussá váló Ady képét kísérli meg újragondolni. Az életmű egészére,
köztük erre a versre is igaznak bizonyuló gyakori ismétlés az Ady-oeuvre egészét tartotta
össze legfőbb retorikai alakzatként. Azt, hogy ez a módszer Adynál nem mindig működik
meggyőzően, már a korabeli kritika is rögzítette, ezért nem szorul különösebben magyarázatra, hogy Mekis a verset az életmű egészének kontextusában olvassa. Írása rávilágít a tényre, hogy az ekvivalencia alkotói oeuvre-beli devalválódása, ám mindenekelőtt a gyakori motívumok összehasonlító vizsgálata felől látva a tárgyalt vers programszerűsége, ahogy az eddigi értelmezői közösségekben (közép- és felsőfokú oktatásbeli recepciói) ráaggatott sallangok megítélése is más távlatban látszódhatnak. Ebben a teljes alkotói bázis halmazából nem
kiszakítható, ám bizonyos vonásokat (a vers hangzóssága, auditív hatások) erősebben hangsúlyozó modellben a megszokott és valljuk be sokszor unalmat árasztó olvasatok is felfrissíthetők.
Az Ady-líra e szempontok szerint való elemzése csupán bevezeti azt a tanulmányt, amely
a médiumváltásokkal is számot vető, nemcsak gránitszobrokról ránk zuhanó törmelékként
látja a lírát. Ehelyett az elsősorban pillanatnyi műfajként reprezentálódó, emiatt pimasz és
tabudöntögető élményként megtestesülő költészet korszerű, szellemes bemutatására tesz kísérletet. Babits egyik legismertebb versét, az Esti kérdést Mekis könyvének szóban forgó egysége (Konszonancia és vokalitás) az 1934-es esztergomi Babits-esten résztvevő előadók eltérő teátrális karaktereinek különbségein keresztül mutatja be. Medgyaszay Vilma a költő verseinek megzenésített változatával dolgozó előadását, Simonffy Margot zeneiségre épülő, a
patetikus, a 19. század végi színjátszás dikcióira alapuló versmondását, valamint Babits emblematikus, fejhangon és modorosan deklamáló saját előadását összehasonlítva éppen ezt az
alkalmiságot, a szóbeliség speciális értelmezői intencióit írja rá a szövegre az elemző. Az ismétlés mint a poétika fontos retorémája helyett, ez esetben, a rögzített versmondás identifikáló gesztusai szolgálnak a készen kapott értelmezés direktíváját részben igazoló, részben
aláásó körülményként. Mindhárom előadás a költemény zeneiségének bizonyítéka, ám Mekis
állásfoglalása szerint mindez csak erősíti a nyilvánvaló tényt, hogy Babits verse jótáll saját
zeneiségéért.
A költő saját, a magunkban olvasott szöveg értelmezését erősen megkérdőjelező, valóban
nem a kellemes ingerekre vágyó mai közönség igényeit kielégítő versmondásának éppen
azért van jelentősége, mert rávilágít a befogadói oldal elvárásainak sokarcúságára. A hangzósság, az elhangzás Mekis koncepciójában a végtelenségnek olyan, elsősorban természetesen a tükröződést felidéző, arra hasonlító formája, amely éppen e költemény legfontosabb
tézisét, az örök körforgás motívumát erősíti. Ez az elképzelés pedig a modern lírakutatás fontos tételét vezeti elő, mely szerint a vokalitás a formai kérdések mellett a tartalom legfontosabb argumentációja lehet.
A modernség és elsősorban a Nyugat értelmezéstörténeteinek egyik szétírt toposza az
Ady alakjához kapcsolt korszakindítás/korszakváltás problémája. A kánonban kitüntetett
helyre „vackolódó” figuraként megjelenő Ady alakja a programszerűséggel, a nemzeti identitást meghatározó következtetésekkel legitimálja magát, pontosabban legitimálja őt a mindenkori és ez ügyben legalábbis konszenzusra épülő kánon. Mekis a kultuszkutatást, mint a
kontextualizálást rehabilitáló aktust úgy szemléli, hogy a lírai szövegek és a fent említett körülmények immanenciáját feltételezi: bizonyítja mindezt a dolgozat végkövetkeztetésében
megnyugtató módon. Az Ady-kultusz eredője, ahogy valamennyi irodalmi kultuszé is, a több-

„

112

tiszatáj

féle értelmezői közösség számára otthonos identifikáló jelleg. Erős, ám vitathatatlan tézisek,
melyek szerint a kizárólag esztétikai megközelítések (Babits, Schöpflin Aladár, Laczkó Géza)
nem életképesek, ahogy az is sarokpontja a kutatásnak, hogy mind a református (Makkai
Sándor), mind a katolikus kurzus (Sík Sándor) mértékadó esztétái legitimálják/legitimálhatják e szempontok alapján az életművet. Ady halotti maszkjai és szobrai ikonná válva árnyalják tovább ezt a képet. Mindemellett tudható, az Ady temetésén való részvétel, ahogy a halálos ágynál, a holttest mellett felbukkanás pillanata is (világirodalmi kapcsolódásainak száma
végtelen, eklatáns, széles körben ismert példa Goethe haldoklása) olyan korszakjelző gesztus, amely a születő, az irodalmi gépezetbe éppen belépő figurák életművének és önreprezentációjának egyik legfontosabb pillére lehet.
A tanulmánykötet talán legjobb, problémafelvetéseiben is legizgalmasabb szövege az Ady
Endre és Gyóni Géza háborús költészetét összehasonlító fejezet (Modern apokalipszis). A jó
vers versus középszerű líra problémája ez esetben éppen azért érdekes, mert az irodalom
befogadás-történetének és változó értelmezői közösségeinek legfontosabb dilemmáit veti fel
újfent. A Gyóni-féle költészet életképességét éppen alkalmi és közéleti volta emeli esztétikai
gyengeségei fölé. Ez persze nemcsak most, az első világháború centenáriumának apropóján
izgalmas kérdés. A háborút személyesen is végigélő, annak mártírjává váló, így a hangulatjelentések változásait és a felismerés traumáját verseiben is detektáló fiatal költő alakja szépen
simul bele a kultuszkutatás módszertani alapvetéseit érzékenyen követő válogatás tematikájába.
Nem is lehetne jobb helyen ez a hosszabb egység, mint a könyv középpontjában, ha meggondoljuk, hogy Gyóni versei Pržemyśl ostromakor és a krasznojarszki fogolytáborból is kalandos úton távoztak. A várat néhány példány repülőgépen hagyta el, mindez, ahogy a költő
hadifogolytáborbeli halála a mártírium, az emberi sors esztétizálásának vitathatatlanul hatásos példája. Az ezzel szemben kétes esztétikai élményt nyújtó, ám alkalmi versként patetizmusa és persze morális állásfoglalásainak megkérdőjelezhetetlensége miatt is gyakran szavalt Csak egy éjszakára című vers az apokaliptikus tömegpusztító háború irodalmi reprezentációjának ugyanúgy jellemző szövege, mint a témába vágó Ady-versek, A halottak élén kötet
ismert darabjai.
Bár az első világháború kollektív emlékezetbeli helyét a nagyobb téteket mozgató, nagyobb technicizáltsággal és pusztítással járó második világégés átrendezte, a jelenség nem
egyedi: hasonlóan járt az amerikai kultúrában az áldozatok számában egyébként a későbbi
„vietnami konfliktus” mögött egyáltalán nem alulmaradó koreai háború is. Könnyű belátni, a
jelentől való távolság, a túlélők emlékezéseinek élettelenné válása, valamint az, hogy az egyes
történeti iskolák által meggyőzően prezentált tétel szerint ez az esemény zárta le a „hosszú
tizenkilencedik századot” és vezette be a „rövid huszadikat”, magában hordozta e történelmi
esemény anakronisztikusságát. Az utolsó „kedélyes” háború atmoszférája (bár a sebesültellátás hiányosságaitól szenvedő, a modern és az elavult technika traumájával szembesülő áldozatok éppen nem erről győződhettek meg!), valamint az első modern és méreteiben felfoghatatlanul globális kataklizma címkéje együtt él a kollektív emlékezetben. Hatásait a magyar
irodalmi modernség tendenciáit vizsgálva sem hagyhatjuk figyelmen kívül. Mekisénél meggyőzőbb érvelés a hatástörténet és a művelődéstörténeti kontextus rehabilitálása mellett
nem is kell, de nem is nagyon érdemes e ponton gondolatmenetével vitába szállni.

2016. május

113

„

A gyűjtemény centrumában álló, a kultuszok mozgását feltáró írás után, persze csak
részben ehhez csatlakozva Kosztolányi halállal kapcsolatos egzisztenciális vízióinak emblematikus pillanati következnek (Halál-motivika és életmegértés). A Hajnali részegség és a Szeptemberi áhítat összehasonlító elemzésében valóban az elmúláshoz ikonikusan kapcsolódó
Egyik és a vitalitás konnotációival terhelt Másik közös mezőjének felfedezése, a metszet létének hangsúlyozása a legfőbb következtetése. Bár a Kosztolányi-kritikai kiadás köteteit gondozó csoportok erősen hangsúlyozzák a műfordítások és a saját életmű összefonódását, az
eddigi szakirodalomban is kellő terjedelemben tárgyalt kapcsolódási pontok területén napról
napra újabb felfedezésekkel kell számolnunk. Lord Alfred Douglas költeménye (Kosztolányi
fordításában Az éj kijő a kertből címmel olvasható) Hajnali részegséggel való párhuzamának
hangsúlyozása éppen ezért fontos mozzanata a Kosztolányi-fejezetnek.
A Nemes Nagy Ágnes lírájának térpoétikai szempontjait felfejtő írás (Tárgy-, test- és térképzetek) ugyancsak a kontextusok dimenziójában értelmezhető interkulturalitásban találja
meg helyét. Nemes Nagy poétikája nemcsak A hegyi költő című, sokat citált Babits-könyv
kapcsán kapcsolódik a „nyugatos” hagyományhoz. A korai Babits-líra (pl. A világosság udvara) a zuhanás, az eltávolítás az egész Újholdas generációt (l. Pilinszky) izgalomban tartó
problémájának irányait igyekszik feltárni.
A Domonkos István Kormányeltörésben című poémáját elemző fejezetben (Emigráció,
nyelv-vesztés, játék), ahogy a gyűjteményt záró, Cselényi Lászlóról szóló írásban is (Szövegfolyam, kompozíció, emlékezet) a nyelvi közösség és a politikai koinonia közhelyszerűen is felvethető összekapcsolódása oly módon tárgyalódik, hogy a kézenfekvően kínálkozó emigránslétmódok, a minoritás posztmodern teóriák hálójában otthonos problémái a nyelvközösség
önmaga megértése és főként önmaga felszámolása felőli olvasásának értelmezési irányaiból
erősödnek meg. E tágabb kontextusban persze az elemző nemcsak az idegen nyelvi környezetben önmaga rekonstruálását megkísérlő szubjektum tapasztalatait rögzíti, hanem a felejtés poétikai toposzként működésének univerzális körülményeit is. Itt, ezen a ponton is érezhető, Mekis új könyvében a különféle teóriák egymást kizáró tapasztalatának próbál „ellene
mondani”, ennyiben a válogatás összetéveszthetetlenül hordozza magán a pécsi irodalomtudományi iskola interkulturális hozzáállásának jegyeit. A könyv mind szerkesztésmódjával,
mind a saját teoretikus bázisra rálátó önreflexiós gesztusaival igazolja saját tárgyát.
Mekis D. János előző önálló kötetében (Az önéletrajz mintázatai a magyar irodalmi modernség hagyományában, FISZ, Bp., 2002.) ugyanezt az elméleti hozzáállását bizonyította, értelmezői karaktere az elmúlt évtizedben láthatóan nem változott. Első könyve legfőbb problémája azt volt, lehetséges-e az önéletírásról a Philippe Lejeune-i paktum bázisának működtetésével, ám mégis a konvencionális irodalomtörténeti iskolák tapasztalatait mozgósítva írni. A Hevesi András, Szomory Dezső, Kassák Lajos, Márai Sándor önéletrajzi jegyeket deklaráló prózáiról írott fejezetekben mindez sikerült is, bár a többek között Mekis által szerkesztett
hasonló témájú gyűjtemény (Írott és olvasott identitás: az önéletrajzi műfajok kontextusai,
Pécs, L’Harmattan - PTE, MIIT, 2008, szerk.: Mekis D. János; Z. Varga Zoltán) írásaiban ez a
kultúratudományi kontextualizálás még meggyőzőbben mutatta meg magát.
Érteni vélem, hogy ezt az „intermediális határátlépésekre” épülő szerkezetet és annak a
mediális kánonváltásokat érzékenyen követő szemléletmódját erősíteni, demokratizmusát
hangsúlyozni akarják az egyébként, például a Nyugat esetében, korrektül előre jelzett internetes hivatkozások. Mégis furcsa következetlensége a kötetnek, hogy a „hálóról” hozott for-

„

114

tiszatáj

rások jegyzetelési módját tekintve (papír- vagy könyvalapú, szemben a netes verzióval) látva
(kivéve persze a csak online elérhető tartalmakat és fórumokat, illetve a külföldi adatbázisokban fellelhető, ám egyébként a hazai fórumokon nehezen beszerezhető citátumokat) az
esetleges ad hoc kényelmi szempontokat kivéve semmilyen logikát nem tudtam felfedezni.
Természetes lenne ez a hozzáállás, ha a könyv vállalása a minden szekunder és sokszor primer irodalmat (!) az internetről hivatkozó szemlélet volna, ám ez, világos intenció híján kicsit
zavaros és egy esetleges újrakiadásnál mindenképpen átgondolandó szempontrendszer.
Mindent egybevetve invenciózus, átgondolt struktúrájú, a modern magyar líra újraolvasásával kapcsolatban számos következtetést tevő, még többet felkínáló szemléletű könyvet
tart kezében az olvasó.

Megvetésem tárgyai egyszerűek: ostobaság, elnyomás, bűn,
kegyetlenség, könnyűzene. Élvezeteim az ember által ismert
legmélyebbek: írás és lepkevadászat. (Nabokov egy 1962-es
interjúban)
Carl Mydans fényképe, 1958, Ithaca.

2016. május

115

„

OLÁH TIBOR

Esztétikai engedelmesség
SÁRKÁNY PÉTER: A FILOZÓFIA MINT PRAXIS

L’Harmattan Kiadó
Budapest, 2014
260 oldal, 2600 Ft

Talán mégiscsak színésznek kellett volna lennem, akkor
most lehetnék sikeres író is. Színdarab kérdése, amely az élet
érzelmi tükröződéseit jeleníti meg. Az érzelmi involváltság
nem a darab ismeretén múlik. Az mindig ígéretes, ha egy tanulmányban Nietzschére hivatkoznak. Különösen akkor, ha
etikai szempontrendszer alapján választják mintának azt a filozófust, akit a filozófiatörténet az etikai szkepticizmus
tárgyszava alatt jegyez. Az említett tanulmány (Értelemközpontú egzisztenciaanalízis és szociális munka c. In.: Korunk,
III. Folyam 2011/8, 29–35.; Sárkány 2014: 176..) Viktor
Frankl-re hivatkozva említi Nietzschét „az ember olyan lény,
aki szinte bármit képes elviselni, ha tudja, hogy annak mi a
célja, mi az értelme”. Fontos tudnunk, Friedrich Nietzsche
bölcseletének csak úgy van filozófiailag releváns mondanivalója, ha létezik általános etikai alapelv. Az individuum csak az
általánoshoz képest bukhat el, illetve az általános mellett üdvözülhet. Amikor mások némán körbeállják, tekintik őt, de
szólni nem bírnak. Éppen itt van a vallás is. Nietzsche filozófiája valójában dalszöveg avagy vers, csak hogy értsük. A filozófiatörténet azért boldogul vele nehezen, mert a gonoszt és
a tragikus hőst is megjeleníti. Egy-egy kiragadott gondolat a
tragikus emberről, az alábukó tömegről is szólhat, olyankor
kritikát fogalmaznak meg az aforizmák és csak teljességükben érthetőek.
Arról nem tehet az élet, hogy az ember talál benne örömöt, amely az emberhez tartozó engedelmesség és nem az
élethez, mert azt az emberi adja, adhatja meg számára. Az
élet korábbi, mint az érzelem. A halála azért tragikus, mert az
ember a halállal kiszakad az időiségből és az örökkévalósággal találja szembe magát. Az a megrendítő, hogy mi már soha
többet nem találkozunk, többé nem találkozhatunk vele. Valójában, ami hiányként szakad fel bennünk, az elválás nem
örökre szól, időiséggel megragadható, amely a még hátralévő
életünk. Ez az időiség feldolgozhatatlan problematikája megrendíti az embert.

„

116

tiszatáj

Egy tekintet, a szeretet időbeli, egy érzés éppúgy elmúlik, mint az élet. A múltban persze
megmarad jelen, de a jövőbe már nem jut át. Különösen, amikor már nem vagyok beléd szerelmes, elmúlt, ami már nem jut át a holnapunkba. Nem lehetek senkibe szerelmes, azért
mert jó ember. Ezzel az etika időkívüliségének, az istenek életéhez, a mindenkori múlthoz való hasonlíthatóságát szeretnénk jelezni. Ami ma jó, az holnap, a jövőbe is átjut a múltból. Az
etikai szkepticizmus a XX. századi ember, istenek társaságába keveredésére utal, mert a zsidó-keresztény etika szerint élő ember értékrendje holnap is valós lesz, ám a térben az etikai
határok megnyíltak, a különböző istenségek a földön mindenhol otthon vannak. Az embernek lehet (van) választása, mely isteneket tekint uralkodónak azon a területen ahol ő él. Az
esztétika és a vallástudomány feladata megértetni az időbeliséget.
Az ember szívverése az esztétika és a vallás kérdésköre. Lehetetlen elmondani valakinek
miért kéne most boldognak lennie, vagy valamit szépnek látnia. Tegyük fel fordítva a kérdést:
megtalálhatjuk-e mindig az életünk kérdésére a választ? Gyakorta nem. Sárkány Péter az értelemre hivatkozik a Mi dolgunk a világban? c. rövidkéjében (In.: Vigilia 2011/12, 932–933.;
Sárkány 2014: 243–245.), a felismert értelmi összefüggésben jelöli ki a megtalálható életünk
útját. A szerző szándéka szerint a most megjelenő A filozófia mint praxis c. tanulmánykötete a
korábban már közreadott Filozófiai lélekgondozást (Filozófiai lélekgondozás, Jel Könyvkiadó,
Budapest, 2008) hivatott segíteni, az azóta különböző bölcseleti tudományterületeken (filozófia, pszichoterápia és szociálpedagógia) megjelent tanulmányok egy kötetbe rendezésével.
A tanulmánykötet hasonlóan a tudni lehetőségén keresztül fejti ki a praxis megvalósítását. Filozófiai terápiára, bölcseleti segítő foglalkozásra gondol. Ám a szerelmes akarok lenni,
mert tudom az jó, tehát ha tudom mi a jó (etika), még a legkevésbé sem vagyok szerelmes. Itt
elválik a gyakorlat, a praxis bármiféle elméleti felkészültségétől. Sárkány Péter ismételve mutat rá az elméleti tudni és annak megvalósulása közti távolságra. Attól mert tudom mi a jó,
még nem leszek jó, tehát nem fogom a jót cselekedni. Ahányszor szembesülünk az említett
távolsággal, mindvégig áthidalhatatlannak találjuk, minthogy a szerző racionálisan – hiába is
várjuk –, nem közelíti a miértet. Az sem hangzik el, miért jó az nekem, ha az élet értelmének
felismerését tudni vélem a saját egzisztenciális jelenemre alkalmazni. Meglátásunk szerint
ennek a hiánya valójában elhanyagolható, azért is mert a tudni hogyan kell szeretni nem a
kétségbeesés oldala, hanem a másik. Aki szerelmes kétségbeesett, az élet gyakorta nem racionális. Gondoljuk meg: az örömnek mennyiben van magyarázható értelme?
A könyv handout-ra emlékeztető vázlatpontos felépítése miatt gyakran van egy olyan érzésünk, hogy órajegyzetet olvasunk. Különböző tantárgyak jegyzeteit, minthogy a megírt tanulmányok egy kötetben szerepeltetése kevés ahhoz, hogy a választott témát (etikára épített
lélekgondozás) integrálva támogassák. Szorgalmi időszak utáni hangulatunkat legyőzve a
könyv különböző fejezeteiben (tanulmányaiban) szembesülnünk kell a mondatok, hivatkozások szó szerinti ismétlődésével. A vizsgadrukk következtében a modern kori filozófiatörténet
szempontjából megkerülhetetlen szerzők elemzésével ismerkedhetünk meg. Ludwig Binswanger, Viktor E. Frankl, Michel Foucault, Martin Heidegger a téma szempontjából evidens
nevek, utalásszerűen más, kortárs szerzők releváns gondolatai is helyet kaptak a tanulmányokban. Szociológia, pedagógia, filozófia is, kitűnő elemzések-tanulmányok sora, amelyeket
azért rendezett a szerző és a kiadó egy kötetbe, hogy a praxis lehetőségét az aktuális kutatási
és oktatási gyakorlatnak megfelelően fejlessze tovább. Gyakorlati oktatási anyaga a tudninak,
professzori kézikönyv iskolapéldája, amely bevallottan gyakran és sokat ismétel, ám a meg-

2016. május

117

„

valósulásig nem jut el. Nem leszünk szerelmesek, pedig ez a cél: átjutni a kétségbeesettek
partjára.
Összegezve a filozófia, mint praxis megvalósulhat és a könyv (tanulmánykötet) különböző etikai gyakorlatok lehetőségeit keresve az elmélet megvalósításainak útját bezárva, avagy
nem tudva mégis hozzájárul ahhoz a bölcseleti segítő foglalkozás leírásához, amely a kétségbeesettekre talál. Szókratészként bábáskodik az esztétikai engedelmesség orvosságán.
A könyv érvelésével kapcsolatban még egy dolog. A platóni dialógusok, nem azért a platóni dialógusok, mert párbeszédes filozófia a jóról, az etikáról, hanem a filozófia, a mondanivalója miatt az. Szókratész tanítása akkor is, ha azt nem dialógikus formában mondják fel. Az
etikára épített lélekgondozásnak ott és addig lehet feladata, amikor a lehetséges döntések
„kimenetelét” mutatja meg a kétségbeesettnek, a bukás vagy kudarcélmények emberi közelségét. Aki kétségbeesett, nem azért nem tud egy kérdésre felelni, mert nem látja át azt (racionálisan), hanem a lehetséges döntések nem ismert kimenetelének egyedüllététől fél. Ám az
érzelmi közelségbe emelés során az etika kérdéseit felesleges olyan nagyon hangoztatni, a
praxis gyakorlatát itt már az esztétikai képekre kell építeni.
A saját jelenének esztétikai ábrázolásával önmagától eltávolodik, minthogy nem csak
megéli, hanem látja is, képes úgy szemlélni kétségbeesésének történetét, ahogy egy regény,
vagy vers, vizuális alkotás nyílik meg az olvasó, látó előtt, érzelmi involváltságban. Ennek elsődleges szükséglete barátainkkal való érzelmi beszélgetés. Ilyenkor a főhős (énünk) érzelmeit párhuzamosan megéljük vele. Ha megtanulunk érzelmi távolságból szemlélni, mások
belső világához a vágyott alter egóhoz érzelmileg hozzáférni – szóval, aki sokat olvas, vagy
gyakran vágyik mások érzelmi közelségébe – láthatjuk énünk transzcendentális távolságból.
Önmagunk ítéletét illetően a transzcendentális énünk ismerete lehetőséget ad, hogy önmagunkat vagy az alter egót ne csak mások ítéletében lássuk. A szerelmes versben, a kétségbeesetten kötődő ígéreteit mi is ígérjük, még mielőtt eljutnánk a mindenünket odaadó verssorig már odaadtuk és az a dráma, ha ő akiről olvasunk friss vizet hoz kancsóban néki. A költő
mást, másként adott a kedvesnek, ő most ennyit adhatott örökül. Összehasonlítás szándéka
nélkül látjuk itt az érzelmi megélés párhuzamosságát, versünk olvasása közben érezzük a
költő kétségben érzett bánkódását. A vigasztaló erő nyugtatja meg végül lelkünk fájdalmát, a
kétségbeesettek partján állunk.

„

118

tiszatáj

LUKÁCS BARBARA

Akik az ürességbe készülnek
SIROKAI MÁTYÁS: A KÁPRÁZATBELIEKHEZ

Libri Könyvkiadó
Budapest, 2015
68 oldal, 1490 Ft

2015 áprilisában jelent meg Sirokai Mátyás A káprázatbeliekhez című kötete. Felépítésében és gondolatiságában folytatja A beat tanúinak könyvében elkezdetteket, a meditatív,
leíró jellegű líra itt is az emberen túli világba kívánkozik. A
prózaversek öt ciklusba rendeződnek (Az Első Föld, A kettő és
az árnya, A szövevény, A kárpázatbeliek, A mennyek országa)
és a Földet elhagyó első asztronauta-generáció útját ábrázolják a mélyűr felé.
A kozmosz elsősorban az űrmagány és az új léthelyzetekre való mentális és fizikai felkészülés szempontjából érdekli
Sirokait. Az űrkutatás paradox helyzete tovább élesíti a
transzcendens vizsgálódás fókuszát, hiszen az űr felmérhetetlenül hatalmas és megismerése illúziónak tűnik. Ugyanolyan hatalmasnak és titokzatosnak bizonyul a rajtunk kívüli
világ, mint Isten, ebből az analógiából indul ki Sirokai harmadik kötete. Ha A beat tanúinak könyve a tradicionális beavatást járja körül, akkor A káprázatbeliekhez szövegeiben
olyan utazók kerülnek a középpontba, akik állandó spirituális éhségüket az anyabolygón túllépve kívánják csillapítani. A
kozmosz feltérképezése a teremtő keresésévé válik, melyben
„követet menesztünk a külső sötétségbe, hogy keresse fel alkotónkat” (I.9.). „Mi, akik az ürességben hiszünk, és a teret nevezzük istenünknek, mindig az ő szeretetébe térünk vissza,
bármerre is induljunk el.” (II.7.)
Az első ciklusban A beat tanúinak könyve helyszínéről indulunk, ahol a kiindulópont az erdőbe induló, a beavatásra
készülő fiatal fiú képe. Ezt a látomást idézi fel az Első Föld
hajóinak formája, amiket „a fenyvesek óriásairól mintázták,
mert az utazók lelke nyugalmat talált a fák tiszta gyűrűiben”
(1.2). Kiderül, hogy A beat tanúinak könyvében közel hívott
természet milyen további szövetségesekhez juttatja el a zöld
álmok átélőit. A bioszférával való egybeolvadáskor a hangsúly az átváltozás során birtokba vett tulajdonságokon van,
hiszen az anyabolygó közelsége, flórájával való szimbiózis
nyelvi képességet kölcsönöz az asztronautának, segítségével

2016. május

119

„

pedig „a zöld nyelvet beszélők lesznek az elsők, akik a kirajzás után megtanulják az új bolygók
növényvilágának dialektusát” (I.3). Ez a zöld álmok hatására születő nyelv egyébként fontos
szerepet kap, a növényvilággal kötött szövetség vezet el a „háromlelkű lényként” megnevezett
Jézus Krisztushoz, az „űr állataihoz” vagy a már említett módon egy másik bolygó nyelvének
elsajátításához. A beat tanúinak könyvében elért tudatállapot katalizálja az újabb szövetségeket, „a zöld álmok kiterjesztik tudatunk határait” (I.4.).
A kötetben misztikum keveredik biológiával, a zöld álmok és a zöld nyelv megismerése az
ember-kozmosz analógiára ébreszt rá „Rácsatlakozunk az idegrendszerre, melynek csomópontjai az égitestek, és bolygóról bolygóra továbbítjuk az ingerületet, amitől az alvó dúcok
életre rángnak.” (I.4.) Teremtettségünkre, generációink egymásutániságára és az ideától való
egyre nagyobb távolságra utalnak a „másolt” és „mesterséges” voltunkat felemlegető szövegrészek, az emberiség öröksége, hogy „minden érintésünk mögött rejtőzik egy korábbi mozdulat” (I.8.) és „egyetlen döntést sem lehet meghozni az első döntésre való emlékezés nélkül.”
(II.1) Az első döntés az Édenkertből való száműzést eredményezte, az Első Föld elhagyásakor
ezt helyezi új kontextusba Sirokai, és von párhuzamot a kiűzetés és az anyabolygóról való távozás között.
Az emberi természet alapvető kétféleségét – „a szeretet két arcának mítosza” (II.5) – tematizálja az egész második ciklus. A belső küzdelem tétje az lesz, hogy a két pólus megtalálja
közös eredőjét, hogy ők nem egy-egy külön bolygó, hanem egy égitest két féltekéje. Másik felünk, örökös vitapartnerünk elnémulásakor úgy „látjuk a világot, ahogy akkor láttuk volna, ha
valóban éberek vagyunk” (II.9), földhöz ragadt, az örök racionalitások talaján mozgó énünk
elhallgatásával végre színről színre láthatunk, és csak e tudás birtokában hagyhatjuk el az
anyabolygót.
A harmadik ciklus utolsó szövegében is ez a megtérésélmény köszön vissza: „Akik az
ürességbe készülnek, levetik páncéljukat, és bárányként várják az egyetlent, aki kész feláldozni
magát a teremtmény és a teremtő között álló oltáron” (III.9). Sirokai asztronautái a
biopunktól a poszthumánig jutnak; egyesülniük kell az Első Föld gombáival és zöld álmaikban kell meglátniuk a kiutat a bolygóról, miközben a „háromlelkű lény” útjára lépve elindulnak az ismeretlen felé. A káprázatbeliek „azok, akik először vágtak neki a távolságnak, ami elválaszt minket a mennyek országától” (I.1.) ehhez azonban emberi mivoltuk egyik legfontosabb szegmensétől kell elbúcsúzniuk. („Nem volt idő, és lemondtunk az emberi nyelvről is”
III.1.).
Az űrutazás, az ismeretlenbe való kilépés itt vallásos aktus, egyfajta tantrikus meditáció,
melyhez a kozmikus űrmagány kiváló körülményeket biztosít. A kozmosz nyelve kihívás,
mert az űr leginkább imaginárius tér, amit nyelvbe kell ágyazni. Sirokai itt hívja segítségül az
ősi mítoszokat és princípiumokat, itt kerül az űr a legközelebb az istenekhez. „A szövevényt
tizenkét nagy ábra, tizenkét állatöv vigyázza” (III.7) A női-férfi, teremtő és megtermékenyülő,
szülő és gyermek analógiára számos példát találunk, még mindig ez a spirituális szemszög az
egyetlen, aminek segítségével megpróbálhatjuk megérteni a kozmoszt és benne az ember helyét. „A mintázatok utáni vágy, mely az égi harmóniaként emlegetett virtuális valóságot generálja, ezt a burkot, amiben magzatként lebegünk a jéghideg szülőcsatorna felé.” (III.2.) „Űrhajónk a nyelv” (III.4) hangzik el másutt, az emberi civilizáció hírnökeit szállító űrbárka az emberiség utolsó kapszulája, benne egy olyan nyelvvel, ami nem tudja leírni azt, ami rajta kívül
van („csak hasonlatok szíjai tartanak”).

„

120

tiszatáj

A bolygó elhagyása megfoszt a nyelvtől, mert az általa leképezett jelentések elvesztik érvényüket az ismert világból való kilépés pillanatában. Hasonlóan a vallásos extázishoz, az űrbe való emigrálás is rákényszerít arra, hogy az elme feladja a küzdelmet az ismeretlennel és
valamiképp egylényegűvé váljon vele. „A vonzás feléledésével új konstellációk és kollapszárok
ontották magukból a fogalmakat” (III.6.) A nyelv problémáját a kötetben a képiség orvosolja.
A szavakból ikonok lesznek, ezáltal lehetségessé válik a valódi jelentés megmutatása, mert „a
képek ismét közvetlenül a jelenségekhez kapcsolódnak” (III.8.)
A káprázatbeliek ugyan rálépnek az útra, „ami a digitális világból való felébredéshez vezet”
(V.2.) küldetésük sikere végig kérdéses marad. Hiába a kozmosz vallásos lüktetése vagy az
alkotó megtalálásának ígérete, csak a sötétség és az üresség észlelhető. Mi van akkor, ha az
emberiség valóban elhagyja a Földet és az általa ismert világ megszűnik létezni? Vajon képese az idegenben megtalálni önmagát úgy, hogy a viszonyítási pontok is értelmüket vesztették?
„Nem érthetjük meg önmagunkat, mert ha a kutatás tárgya és végzője ugyanaz, akkor közösek
a határaik is” (V.3.) A kötet végére Sirokai eljut a madáchi űrmagányhoz, ahol a növényi intelligencia birodalmától távol leginkább az üresség abszolútuma dominál, az egykori Első Föld
asztronautái pedig kételkedni kezdenek abban, hogy a leggyorsabb hajó leküzdheti a távolságot köztük és alkotójuk között.

Gyakran érzem úgy, hogy kellene egy speciális tipográfiai jelölés a mosolyra – valamiféle homorú jel, egy
hanyatt fekvő kerek zárójel. (Nabokov egy 1969-es interjú során)

Hiszem, hogy egy napon valaki majd újraértékeli a műveimet, és kimondja, hogy egyáltalán
nem voltam én holmi frivol tűzmadár, hanem merev moralista, aki ostorozta a bűnt, becsmérelte a butaságot, kigúnyolta a vulgárist és a kegyetlent, és szuverén hatalommal ruházta fel a
gyengédséget, a tehetséget és a büszkeséget.
(Nabokov egy 1971-ben adott interjúban)
Fotó: Giuseppe Pino

IRODALMI FOLYÓIRAT
Megjelenteti a Tiszatáj Alapítvány Kuratóriuma
a Csongrád Megyei Önkormányzat,
Szeged Megyei Jogú Város Önkormányzata,

a Magyar Nemzeti Bank, a PAGEO Alapítvány és a Nemzeti Kulturális Alap
támogatásával.

HÁSZ RÓBERT főszerkesztő
ANNUS GÁBOR, ORCSIK ROLAND, TÓTH ÁKOS szerkesztők
DOMÁNYHÁZI EDIT korrektor
SZÉKELY ANNA szerkesztőségi titkár

Felelős kiadó: Tiszatáj Alapítvány
Szedés, tördelés: Tiszatáj Alapítvány
A lapot nyomja: E-press Nyomdaipari Kft.
Szeged, Kossuth Lajos sgt. 72/B
Felelős vezető: Engi Gábor
Internet: www.tiszataj.hu e-mail: tiszataj@tiszataj.hu
Online változat: tiszatajonline.hu
Szerkesztőség: 6741 Szeged, Rákóczi tér 1. Tel. és fax: (62) 421–549.
Levélcím: 6701 Szeged, Pf. 149.
Terjeszti: Lapker (Magyar Lapterjesztő Rt.)
Előfizetésben terjeszti a Magyar Posta Rt. Hírlap Üzletága 1008. Budapest, Orczy tér 1.
Előfizethető valamennyi postán, kézbesítőknél,
e-mailen: hirlapelofizetes@posta.hu, faxon: 303–3440
További információ: 06 80/444–444
Egyes szám ára: 600 forint.
Előfizetési díj: negyedévre 1500, fél évre 3000, egész évre 6000 forint.
ISSN 0133 1167

Ára: 600 Ft
Előfizetőknek: 500 Ft

Csak igazi művész tud
a kinyilatkoztatás elfe,
(Vladimír Nabokov: Gyér

'ág. Tótfalusi István fordítása)

