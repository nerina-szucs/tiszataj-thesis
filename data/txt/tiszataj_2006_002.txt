uszatáj
6 O.

'

V

H

^

ÉVFOLYAM

Faludy György,
Tandori Dezső prózája
Ácsai Roland,
Báger Gusztáv,
Gömöri György,
Szöllősi Zoltán versei
Bálint Péter
Kass Jánosról
Bernáth Árpád
a magyar
felsőoktatásról
Tanulmány
Nemes Nagy Ágnesről
és Székely Jánosról
Búcsú
Annus Józseftől

2
2006. február

AF

S M

tiszatáj
IRODALMI FOLYÓIRAT
Főszerkesztő:
OLASZ SÁNDOR

Szerkesztő:

HÁsz

RÓBERT

A szerkesztőség tagjai:
A N N U S GÁBOR

(művészeti szerkesztő)
DOMÁNYHÁZI EDIT

(nyelvi lektor)
HAJÓS JÓZSEFNÉ

(szerkesztőségi titkár)

tiszatáj
Megjelenteti a Tiszatáj Alapítvány Kuratóriuma
a Csongrád Megyei Önkormányzat, Szeged Megyei Jogú Város Önkormányzata,
a József Attila Alapítvány és
......
íí
a Nemzeti Kulturális Örökség Minisztériuma
pff
Nemzeti Kulturális Alapprogram
*
támogatásával.
NEMZETI KULTURÁLIS ÖRÖKSÉG
MINISZTÉRIUMA

Felelős kiadó: Tiszatáj Alapítvány.
Szedés, tördelés: Tiszatáj Alapítvány.
A lapot nyomja: Garmond 2000 Kft., Szeged.
Felelős vezető: Kinyik Erika.

Internet: www.tiszataj.hu e-mail: tiszataj@tiszataj.hu
Szerkesztőség: 6741 Szeged, Rákóczi tér 1. Tel. és fax: (62) 421-549. Levélcím: 6701 Szeged, Pf. 149.
Terjeszti: Lapker (Magyar Lapterjesztő Rt.)
Előfizetésben terjeszti a Magyar Posta Rt. Hírlap Üzletága 1008. Budapest, Orczy tér 1.
Előfizethető valamennyi postán, kézbesítőknél,
e-mailen: hirlapelofizetes@posta.hu, faxon: 303-3440
További információ: 06 80/444-444
Egyes szám ára: 350 forint.
Előfizetési díj: negyedévre 900, fél évre 1800, egész évre 3600 forint.
ISSN 0133 1167

Tartalom
LX . ÉVFOLYAM, 2. SZÁM
2006. FEBRUÁR
FALUDY GYÖRGY: Karoton (Regényrészlet) (Fordította:
Orbán János Dénes) ...................................................

3

GÖMÖRI GYÖRGY: Álomi névjegy; Álmaink cenzúrája; Egy
alkalmazkodó filológusra; Ajánlás ..............................

6

TARNAI LÁSZLÓ: Nem alszik ki (Annus József halálára) ....

9

BÁGER GUSZTÁV: Táv-köz-lés; Bemutató antidivat; Alhambra; Iguacu ...........................................................

11

LATZKOVITS MIKLÓS: Laboda és a Nap; A magyarok és
a dicsőség ....................................................................

14

SZÖLLŐSI ZOLTÁN: Andante; Maradtam úrfi; Örök; Keserű lélek .....................................................................

23

ACSAI ROLAND: Strucc-farm; naspolyafa; Hibiszkusz-arc

26

PINTÉR LAJOS: tiszavirág ....................................................

28

TANDORI DEZSŐ: „Ezen a földön mily…?” (A Rossz Reménység Fokának prózája) .........................................

30

BÁLINT PÉTER: Kass Jánosról, az elfogultság hangján ......

36

Péter László 80 éves
Péter László köszöntése (O. S.) .........................................

43

BARNA GÁBOR: Péter László a népműveltségről ................

44

TANULMÁNY
SZAKOLCZAY LAJOS: A pokoli torony (Vonások Székely János arcképéhez) ..........................................................

50

HERNÁDI MÁRIA: Egyetemi emlék-nyom-olvasások (Nemes Nagy Ágnes: Az öt fenyő, Ottlik Géza: A Valencia-rejtély) ..................................................................

58

MISKOLCZY AMBRUS: Egy elfeledett Kossuth-monográfia
margójára ....................................................................

69

BERNÁTH ÁRPÁD: Felsőoktatásunk a XX. században .........

80

KRITIKA
GÖRÖMBEI ANDRÁS: Németh László esszéírásának gondolati alaprétegei (Monostori Imre könyve) ..............

86

JÁNOSI ZOLTÁN: Az emlékezet önarcképei (Ágh István verseskönyvének hátlapjára) ...........................................

92

BÜKY LÁSZLÓ: Fried István: A névadás lehetségessége
(Nemzetiség, régió, Európa) ....................................... 100
OLASZ SÁNDOR: A Tiszatáj szolgálatában (Búcsú Annus
Józseftől) ..................................................................... 103

Szerkesztői asztal ............................................. a belső borítón

ILLUSZTRÁCIÓ
KASS JÁNOS rajzai a címlapon (Istenem, Uram, 1976),
az 5., 8., 10., 13., 22., 25., 29., 35., 42., 49., 79. és a 99. oldalon

DIÁKMELLÉKLET
TÁLASI ISTVÁN: Charles Baudelaire: Esti harmónia

FALUDY GYÖRGY

Karoton
(REGÉNYRÉSZLET)

A diakónus felállt, és rövid köpönyegét hátravetette vállán. A fiú erős volt hitében, önfeláldozó készsége nem ismert határt, de a könyörület nem volt erős oldala. Nem tévedett hát, amikor lebeszélte a papságról. De most inkább saját
megsértett hiúságát kell leküzdenie. Megvárta, amíg az alázatosság hulláma átfolyt szellemén.
– Itt az ideje, hogy csatlakozzunk Istoth-hoz – mondta. – De mielőtt elindulnánk, elmesélnék egy történetet. Szülővárosomban még mindig virágzik a kürénéi Eratosthenes családja. Már régóta keresztények, és fenntartják régi hagyományukat. Egyikük, a város egyik híres embere, nagyon sokáig élt. Claudius császár
uralma alatt született, és Severusé alatt halt meg. Ennek az embernek megadatott az öröm, hogy Szent Pált saját szemeivel láthassa.
– Látta Szent Pált? – kiáltott fel Karoton. – És beszélt is vele?
– Hadd mondjam el úgy, ahogy történt. Amikor gyermek voltam, ismertem
egy Theodoros nevű öreg kőfaragót. A szomszédságunkban lakott, és én gyakran
látogattam. Theodoros több mint ötven évig faragott domborműveket a gazdagok
szarkofágjaira. Aztán nyugalomba vonult, és saját koporsóján kezdett dolgozni.
Téglával kirakott udvarán üldögélt egy zsámolyon, és a domborműveket faragta;
hol a Kígyót faragta gonoszabbra, hol a Megváltó szamarán stilizált valamit. Körülbelül tíz éves lehettem, és nagyon szerettem nézni, ahogy dolgozott. Egyetlen
dolog hozott zavarba, éspedig az, hogy Jézus Krisztusnak frissen beretvált arcot
faragott, holott a templomban én mindig szakállasnak láttam. Megkérdeztem
Theodorost, miért nem faragott szakállat a Megváltónknak, mire ő válasz helyett
elmesélt egy történetet, melyet ő maga is a vénséges Eratosthenestől hallott.
Annyira tetszett, hogy mindig könyörögtem neki, hogy mesélje el újra meg újra.
Lehet, hogy százszor is hallottam, mielőtt testét abba a gyönyörű szarkofágba
tették, és lelke, remélem, az Ősi Menászba szállt. Elmondom most neked úgy,
ahogy ő mesélte nekem, a kürénéi Eratosthenes szavaival.
„Húszéves voltam azon a nyáron, amikor apám Rómába küldött egy datolyaszállítmánnyal. Egy keresztény fogadósnál laktam Ostiában, és örültem, hogy
a datolyát eladhattam egy helyi kereskedőnek, és nem kellett Rómába, ebbe a szörnyű hangyabolyba mennem. Amikor kipakoltuk a datolyát – egy napi munkába

4

tiszatáj

tellett – visszatértem a fogadóba, és elhatároztam, hogy megjutalmazom magam
a jól végzett munkáért, és elmegyek a színházba. A fogadós mondta, hogy Menandrosz két vígjátéka közül választhatok. Az egyik a Lenyírt hajú lány volt,
a másikra nem emlékszem. Megkértem a fogadóst, hogy jöjjön velem, mert nem
ismertem az utat, és ő egy pult mellett álló öregemberre mutatott. »Ő is a színházba készül – mondta. – Görög, mint te, és felebarátunk, de ezerszer méltóbb,
mint te és én együttvéve. Nagy megtiszteltetés, ha egy lépést is tehetsz az oldalán.«
Ránéztem az öregemberre, és megrémültem. A feje oly sima volt, akár egy
elefántcsont golyó, csak két tincs volt rajta kétoldalt, félig eltakarva a fülét.
A szeme sarkától, át a halántékán olyan mély ráncok húzódtak, mintha karddal
vágták volna őket. Mélyen beesett, sötétbarna szemei voltak, magas nyergű,
görbe, éles és kiugró orra, fogai pedig hosszúk és sárgák. »Azzal az öreg szélhámossal akarsz színházba küldeni?« – kérdeztem a fogadóstól. Ironikusan és
diadalmasan mért végig. »Csak ennyit tudsz, te zöldfülű? – kacagott keserűen. –
Ki sem tudod találni, hogy ki az?« Felém hajolt és fülembe súgta: »Ez Pál, te együgyű, tarsusi Pál. Igen, ő az, a mi Urunk apostola, és a császár bérgyilkosai egész
Rómában keresik, hogy vérét ontsák. De őt nem érdekli. Egész nap prédikál, hirdeti az igét, a kikötőben vagy a piactéren hangoztatja tanításait, vitázik a zsidókkal a zsinagógában, de este lemossa a port és izzadságot, és indul a színházba,
egy jót nevetni. Igazán szerencsés vagy, ha elkísérheted. Szaladj!«
De még mennyire, hogy szaladtam! Amilyen gyorsan csak lábaim bírták. Vele
mehetnék, kérdeztem alázatosan, mert bár görög és keresztény voltam én is,
mint Ő, de arra sem voltam méltó, hogy lába nyomát megcsókoljam. Jóságosan
bólintott, de nem sokat beszélt útközben. Ami pedig engem illet, alig mertem ránézni, de oldalra pillantottam, és megláttam finom kezét és hosszú körmét.
Az egyetlen üres szék, magasan, a perzselő napon volt, de ő kitűnően érezte
magát, és cseppet sem zavarta a hőség. Senki sem nevetett annyit, mint ő; jókedvét a körülöttünk ülőkre is átragasztotta, így az emberek többet nevettek vele,
mint a színészeken. Valahol a színdarabban volt egy mondat: »Kiket az istenek
szeretnek, fiatalon halnak meg«, én pedig tudtam, hogy hallottam már azelőtt is
ezeket a szavakat, és hirtelen eszembe is jutott, hogy hol. Egy misén, amikor
püspökünk Pál egyik leveléből olvasott fel. Mily megalázás, gondoltam: Krisztus
tanítványa, és nem szégyell holmi vígjátékból idézni! És szemeim megteltek
könnyel.
Előadás után, amikor eljött a frissítők ideje, rám mosolygott és megkérdezte:
»Miért vagy oly komor? Nem tetszett a színdarab?« »Isten őrizz! – nyögtem. –
De soha sem gondoltam volna, hogy a te társaságodban fogom A lenyírt hajú
lányt látni. De most, hogy megadatott nekem, hogy Krisztus tanítványa mellett
üljek, könyörgök, áruld el, amennyiben nem vagyok túl méltatlan rá, milyen volt
ő?« Ezt kérdeztem szörnyű tudatlanságomban, de ő nem haragudott meg. »Csu-

2006. február

5

pán apostola vagyok Krisztusnak és nem tanítványa – mondta szelíden. – Sosem
láttam Őt, csak álmaimban, Damaszkuszban. De ismerem Jánost, aki találkozott
Vele, és János azt mondta, hogy Megváltónk középtermetű volt és kerek, rózsás
arcát göndör és világos haj koronázta. És találkoztam Tamással is, mielőtt elhajózott volna Indiába, és ő azt mondta, mikor megkérdeztem, hogy a mi Urunk szokatlanul magas volt, sápadt, beesett arca, ragyogó kék szeme és rőt, gyér szakálla
volt. És amikor Pétertől érdeklődtem Felőle, akkor Péter aranybarna szeműnek
és szakálltalan, sima, kerek állúnak írta le a mi Urunkat. Mindegyikük másnak
látta Őt, olyannak, amilyennek elképzelték. Úgy, hogy nem kell János, Tamás és
Péter szavára támaszkodni. Ha nem tudod elképzelni Krisztust, akkor sohasem
fogod meglátni Őt. Ha pedig látni fogod, akkor olyan lesz, amilyennek elképzeled.«”
Fordította: ORBÁN JÁNOS DÉNES

KASS JÁNOS: ARS POETICA (1969)

6

tiszatáj

GÖMÖRI GYÖRGY

Álomi névjegy
Éjjel egy bizonyos H. Allal elküldte nekem névjegyét.
Kicsoda ez az ember és tőlem mit akar?
Gazdag libanoni úr, arany szipkából szív cigarettát,
hajói méltóságteljesen úsznak a kék tengeren.
De az is lehet, elefántcsont-kereskedő Etiópiában,
rabszolgahajcsár, akit csak a gyors haszon érdekel.
A legjobb esetben Londonban képzett lélekelemző,
különös akcentusával kémleli titkaidat.
Bármint is légyen, H. Allalt nem fogadom mégmaradjon meglepetés hol ér utol a halál.

Álmaink cenzúrája
Nemcsak a várható jövő miatt
kell cenzuráznunk az álmokat.
Nem csak azért, mert jóstehetség nélkül
is előre látható, hogy végül
Európából világ-Andorra lesz,
vagy optimistán: globális-Dánia,
de tudatunkban még ott rostokolnak
a közelmúlt rémálmai – még él
az idegroncs Vezér agg titkárnője,
ki nem tudta rávenni Göbbels feleségét,
hogy meg ne ölje összes gyerekétélnek talán még Gulágból eleresztett
vénemberek, akiket a véletlen, vagy a sors
mentett csak meg az édes fagyhaláltól-

2006. február

7
ja és a szerbek! hosszasan fenik
rozsdás rohamkéseiket, hogy a más
vallású, vagy bőrű szomszédjukat kinyírjákmindenről óvatosan beszélj csak gyermekednek,
mert nem hiszi el, hogy a Jó Erő csak ritkán
van a felkent lovagok oldalán
és vannak olyan korok, mikor az önkény
mint a pestis, végigsöpör a gondozott világon…

Egy alkalmazkodó filológusra
Filológus ő, aki pontosságra tör,
meg fontosságra – súlyát ha fontra mérik,
nyom is a latban! Nemigen latolgat,
leteszi tüstént a garast kór-társai mellett,
akiknek kedvére van a gyűlöletbeszédgyakran-helyezkedő filosz, ki évekig
benyalt a Hatalomnak, most pedig
fennen hirdeti: ő volt az Ellenálló,
„külön klasszis” (mindig utólag bátor)
de aki akkor is „megmondta a magáét”,
jóllehet csak azt recsegte vissza,
amit felülről súgtak, vagy sugalltak,
vagy amit a szél feléje lengetett.

8

tiszatáj

Ajánlás
Feleségemnek

Szonettfüzér helyett – Petrarka, Lőrinc nem vagyok –
Fogadd el ezt a néhány versemet.
Nem egyet akkor írtam, amikor bajok
Zúdultak ránk, bántották lelkedet,
És tudtam: én voltam, én, csak én az ok,
Ami miatt nyugalmad elhagyott
S haraggá gyűlt a tűrő szeretet.
Mögöttünk szél-szaggatta hónapok,
Vándoroltunk, szálláshely-koldusok,
Házról-házra. Ez kellett, meglehet,
Hogy elfelejtve szenvedésedet
Bennem találd meg ujra otthonod.

2006. február

9

TARNAI LÁSZLÓ

Nem alszik ki
ANNUS JÓZSEF HALÁLÁRA

Melyik cigarettám
csillapítja
tollam remegését
vagy igaz embert
fehér lapok gyászoljanak
amit nem tűr papirosom
mert
Annus József
szemének örök lecsukódásáért
jajszavaimat hívja
Decemberi délután
rádióm ordítása
mindent elnémított
mint az utolsó perc
Pedig képzeletemben
velem szemben ülve
hallottam hangodat
Jóska bátyám
amint szomorúan beszéltél
a kiveszőfélben lévő
emberségről
ami neked egész életedben
megadatott
Mindig
szépen szelíden szóltál
azokhoz is
akik cserbenhagytak
Nem rettentél galádságtól
amikor
nagyszerű elméd miatt

10

tiszatáj
éles szavakkal célba vettek
megmásított mondataidért
vaksötétben
térdre kényszerítettek
de a lehúzott rolók mögött is
állva maradtál
Jóska bátyám tudtad
nem alszik ki a láng
amit szikrázó szemeiddel
gyújtottál
Decemberi délután
most is lobog
örökre utat mutat
mint lényedből áradó
becsületed

KASS JÁNOS: A PUSZTÁBAN (1976)

2006. február

11

BÁGER GUSZTÁV

Táv-köz-lés
Hosszan szemlélem a vonatroncsot.
Érdekes.
Lemeztű hasít a légbe,
egymáson kerekek forognak,
üléseit szétlobogta tűz,
egy vécékagyló repedéke még csöpög.
Milyen szép.
Ablakok tükre zöld mezőn,
gyűrűkké hajlított vonalzók,
dombbá összepréselt fények.
Biztonság.
Húsz méter távolból
én, igen: én.
Minden irányba
mehetek.
Mehetek el.

Bemutató antidivat
Kalap hol
virít
szemedben?
Gallér mit
állít
hajadon?

12

tiszatáj
Bőröd színét
hány cipő
feledteti?
Milyen szépséget
rombol
ruha?

Alhambra
kalifák basák musztafák
háremként ringó kerti fák
csatornában legyezőt visz
csempe fényen elfolyó víz
boltívek hajlatán csipkék
zengő vésőkkel kicsípték
ősszel nyári nap ha lángol
felragyog a hegy-karámból

Iguacu
Kit őrök hoztak pénzért,
csónakkal valameddig értek.
Nekik nem jött be.
Mi nem jöttünk be - mégis bejött:
remegő vaskorlátok mellett
ördöggel keringve táncolunk.

2006. február

13
Köröttünk Vízöntő Temploma,
kétirányú permet-eső,
szivárványok hajfonata.
Fehér vizek nagy szelleme!
e hatalmas mosógépben
tisztítsd meg a lelkemet.

KASS JÁNOS: DON QUIJOTE (1967)

14

tiszatáj

LATZKOVITS MIKLÓS

Laboda és a Nap
Magyarország területe 93 030 km2. Az ország államformája királyság. A szigorú,
de igazságos magyar törvények szerint az uralkodócsalád tagjai, a miniszterek és
családtagjaik nem használhatják a tömegközlekedést. Ez a valóban furcsa és az
idegenek számára némileg komikus hagyomány sok bonyodalom forrása volt, elsősorban a magyar történelem utolsó évszázadában, minthogy a politikai elit az
uralkodóval szembeni lojalitása és szolidaritása okán gyakorlatilag mindenhonnan elkésett. Az ország legnyugatibb pontja a keleti hosszúság tizenhatodik fokának ötödik fokpercén található, a legkeletibb a keleti hosszúság huszonkettedik
fokának ötvennyolcadik fokpercén. E két végpont közti távolságot a miniszterelnök legutóbb két nap alatt tette meg, kisebb pihenőkkel és persze váltott lovakon. A Nap 26 perccel delel korábban Nagyhódoson, mint Felsőszölnökön, aminek 2009. augusztusáig az emberek többsége nem tulajdonított nagyobb jelentőséget.
2009. augusztus 13-án a Nap nyugaton kelt fel, egészen pontosan 5 óra 35
perckor. Mindezt 5 óra 55 perckor és tízmillió ember közül elsőként Laboda vette
észre, „az ország lelkiismerete”, ahogy honfitársai nevezték, aki hazája talán legnépszerűbb embere volt, noha nem viselt közhivatalt. A rádió és a televízió csak
7 órakor számolt be az eseményről, melynek fontosságát akkor még nem lehetett
megbecsülni. A média hatvan perccel később azt is hírül adta, hogy a fénylő égitest „naprendszerünk messze legnagyobb tagja, egy gáznemű, sugárzó gömb”,
hogy „tömege a földének százkilencszerese”, hogy „belseje centrális magra, röntgensugárzási- valamint konvektív zónára osztható, légköre pedig fotoszférából,
kromoszférából és a koronából áll”. Az ország aggódó polgárai számára a legmegdöbbentőbb információ mégis az volt, hogy a Nap kizárólag Magyarországon
kelt fel nyugaton, hogy a világ összes többi országában ugyanolyan közönséges
napfelkeltében gyönyörködhettek az emberek, mint bármikor korábban. A magyarok szívét büszkeséggel vegyes irigység járta át, ugyanakkor mindenki elismerte, hogy valamit sürgősen tenni kell. Az uralkodó 11 óra 20 perckor kezdődő
rendkívüli expozéjában, melyet adását megszakítva minden rádió és minden televíziós csatorna közvetített, nyugalomra intette a népet. Kijelentette, hogy a felelősöket meg kell, és meg is fogják keresni, továbbá arra is figyelmeztetett, hogy
eddig még nem történt tragédia, a folyók nem léptek ki medrükből, a Hold nem
zuhant a földre („az áldott anyaföldre”), melyen továbbra is stabilan és szilárdan

2006. február

15

áll minden épület. Az uralkodó hangja nem remegett, amikor türelemről és öszszefogásról beszélt, mellyel minden baj orvosolható, és nem remegett akkor sem,
amikor alattvalóit az „élet apró örömeinek” további szolid és törvényes kiaknázására buzdította, arra, hogy amennyire csak lehet, ne vegyenek tudomást a furcsa
jelenségről, inkább a termeléssel törődjenek, s ha tehetik, menjenek le a strandra.
Az uralkodó expozéjának elhangzása után az országban kitört a pánik. Az emberek megrohanták az élelmiszerüzleteket, pokrócokat vásároltak nagy tételben és
sátrakat, megtakarításaikat kivették a bankból, és menekültek hada indult nyugat (vagy ahogy sokan mondták: kelet) felé, bár addigra már lezárták a határokat.
A Nap az előrejelzéseknek megfelelően 19 óra 33 perckor bukott a horizont alá,
mégpedig a keleti horizont alá.
A következő éjszakát egy ország virrasztotta át. A hajnal közeledtével az emberek – vérmérséklettől függően – nyugat, illetve kelet felé fordultak, ezen utóbbiak azonban teljesen hiába, mert a Nap ismét nyugaton kelt fel. A délelőttöt az
egész ország végigaludta, egyesek vadonatúj sátraikban, mások saját ágyukban,
fittyet hányva minden veszélynek. A Nap pedig nyugaton kelt fel két teljes éven
keresztül. A magyarok előbb csak magtanultak együtt élni a veszéllyel, aztán lassan megszabadultak minden szorongástól, a pokrócokat összehajtogatták, a sátrakat lebontották, pénzüket visszarakták a bankba, a különös égi fenomén pedig
nemzeti üggyé változott, megértendő és megoldandó problémává, s e probléma
megoldását illetően a társadalom apraja-nagyja illetékesnek érezte magát. A parlament által felállított Nap-bizottság három pontban foglalta össze a legsürgetőbb feladatokat: 1, A jelenség tudományos deskripciója. 2, A jelenség magyarázata, illetve következményeinek értékelése. 3, A Nap égi pályájának megváltoztatása.
A kormányzat azonnal intézkedett. Jelentős összegeket vontak el az oktatástól
és az egészségügytől, radikálisan felemelték az energiahordozók és a tömegközlekedés árát, az így befolyt tetemes summát pedig (pályázati úton) szétosztották
a csillagászok és a meteorológusok között. Új obszervatóriumok épültek mindenütt, gombamód szaporodván elborították az egész magyar hazát, és nagy teljesítményű távcsövek légiói kémlelték az eget napi huszonnégy órán keresztül. Politikusokból és tudósokból álló bizottságok indultak a szélrózsa minden irányába,
tajtékzó lovakon vágtattak az országhatárig, aztán a fejüket átdugták Szlovákiába, Ausztriába vagy épp Romániába, megállapították, és gondosan feljegyezték, hogy a Nap a mondott országokban kelet-nyugati irányba halad az égen,
majd visszahúzták a fejüket, és megállapították, hogy égi pályáját nálunk épp ellenkező irányban rója le. A határozott intézkedések következtében a jelenség tudományos deskripciója elkészült másfél hét alatt. A jelenség következményeinek
értékelése és magyarázata céljából a kormányzat pályázatot írt ki, a legizgalmasabb tanulmányokat pedig egy frissen alapított folyóirat tette közzé. A pályázati
kiírásban megjelölt célt azonban már nem sikerült elérni másfél hét alatt, az in-

16

tiszatáj

dulatoktól sem mentes vita valójában hosszú hónapokig elhúzódott, és nem hozott megnyugtató eredményt. A Magyar Csillagászok Szövetsége vaskos tanulmányban ismertette a vizsgálatokhoz kapcsolódó megállapításait, melyet a kormányzat által életre hívott folyóirat első számában publikált. E tanulmányban
hosszasan ecsetelték, hogy „a Föld évente egyszer kerüli meg a Napot, pályája
nem kör, hanem ellipszis alakú, hogy a Nap látszólagos pályája (ennek neve ekliptika) a Nyilas, a Bak és a Vízöntő, a Halak, a Kos és a Bika, az Ikrek, a Rák és
az Oroszlán, a Szűz, a Mérleg és a Skorpió csillagképeken át vezet.” A „Napos oldal” olvasói megtudhatták, hogy „a Föld tengelyforgást is végez, egy ilyen fordulat huszonnégy órát vesz igénybe, hogy a Föld tengelye nem áll merőlegesen
a földpálya síkjára, ez okozza az évszakok váltakozását, míg a nappalok és az éjszakák váltakozása kizárólag a tengelyforgással magyarázható, bár a hazánk egén
látható furcsa fenomén reális magyarázatára még várni kell”. A Magyar Amatőrcsillagászok Szövetsége egy megoldási javaslattal is előállt. Véleményük szerint
rakétákat kell szerelni a Napra, méghozzá két ütemben. Igaz, a jelenleg forgalomban lévő ilyen eszközök a Nap felszínén uralkodó 5700 fokos hőség következtében azonnal elpárolognának, ami magától értetődő módon jelöli ki a kormányzat feladatait, nevezetesen a rakéták olyan új generációjának kifejlesztését,
mely a mondott hőségnek bizton ellenáll. Az első ütemben működésbe hozott rakéták fokozatosan lefékeznék, majd megállítanák a Napot, a második ütemben
bekapcsoltak pedig ellenkező irányba tolnák. A Magyar Csillagászok Szövetségének elnöke lakonikus válaszában csupán annyit mondott, hogy nem a Nap forog
a Föld körül, amint azt Kopernikus is kimutatta (itt futólag megemlítette a számoszi Arisztarkhosz nevét), továbbá utalt arra is, hogy „a nappalok és éjszakák
váltakozása amúgy is másképp magyarázandó, vö.: Napos oldal 2009/1. 46–47.”
Az áremelések miatt nyugtalan magyar társadalom érthető türelmetlenséggel
figyelte a vita alakulását, egyrészt, mert a szakmai részletkérdések nem érdekelték, másrészt, mert a várt eredmény továbbra is elmaradt. A kormányzat ekkor
kért fel először külföldi szakértőket, de hiába kérte fel őket. A külföldi szakértők
egyszerűen nem hitték el a történetet, az Egyesült Államok egyik vezető csillagásza pedig úgy nevetett, hogy közben potyogtak a könnyei. Kijelentette, hogy ennél jobb viccet nem hallott soha életében, de hát a magyarok köztudomásúlag
humoros és kreatív emberek, „ld. C-vitamin, Neumann János, Vivaldi és Liszt
Ferenc”. A Napos oldal decemberben publikálta annak az olvasói levélnek a szövegét, melynek kapcsán a fénylő égitest ügye egy csapásra politikai kérdéssé változott. A levél írója („pr. br.”) szolid, de magasztos hangon értekezett a magyarság történelmi küldetéséről, arról, hogy minden nemzet különbözik a többitől,
ezért a magyar nemzet is különbözik a többitől, tehát végképp itt volt az ideje,
hogy a nemzet Napja is különbözzön a többitől. Jó néhány politikai párt és számos szimpatizáns tette magáévá ezt a nézetet, csakhamar divattá vált a felsőruházatra tűzött, Napot ábrázoló kis embléma viselése, a dolgot nem lehetett fél-

2006. február

17

reérteni. A liberálisok azonnal reagáltak. Kijelentették, hogy egy civilizált nemzet
egyáltalán nem akar különbözni más civilizált nemzetektől, hogy végre mindenkinek meg kell értenie az új idők új üzenetét, miszerint egy nemzetnek nincs
szüksége Napra. Nyilatkozatban követelték, hogy a kormányzat minősítse nappalnak az éjszakát és éjszakának a nappalt, „mert minden állampolgárnak természetes joga van úgy az éjszaki munkavégzéshez, mint a nappali pihenéshez”.
E felfogás képviselői is emblémát viseltek a felsőruházaton, mely a teljes napfogyatkozást ábrázolta, amit szintén nem lehetett félreérteni. Az uralkodó ismét
nyugalomra intette a népet, és ekkor avatkozott a vitába az esztergomi érsek is.
Szavai messzire elhallatszottak a katolikus szószékekről, úgyhogy 2010. májusának első vasárnapján újra félelem és megbánás töltötte el a hívek szívét. A főpap hírül adta mindenkinek, hogy a természet titkai kifürkészhetetlenek, és
végső soron örökre hozzáférhetetlenek a törékeny emberi képzelet számára, amit
a magyar csillagászok tökéletes kudarca is egyértelművé tesz. Mert a világ valójában hatezer évre teremtetett, bármit is beszéljenek önhitt geológusok. Az első
kétezer év Mózesig tartott, a második Krisztus születéséig, és a harmadik (tudniillik tíz évet az Úr szándékait keresztezni igyekvő protestánsok csaltak a történelemhez), tehát a harmadik lassan szintén véget ér, és hát ez az, amit nem lehet
félreérteni. A protestáns egyházak közös nyilatkozatban tiltakoztak. Közölték,
hogy „soha semmiféle tíz évet nem csaltak hozzá a történelemhez”, különösen
nem az Úr szándékainak keresztezése céljából, hogy egyáltalán nem lesz világvége, legfeljebb csak részleges, tehát semmi ok a pánikra. Az első év eltelte után
persze akadtak olyanok is, akik részben a nyugalom helyreállításának nem titkolt
szándékából, részben nyilvánvaló kényelmi megfontolásokból legszívesebben
lemondtak volna a korrekt magyarázatról. Egyszerű megoldást javasoltak. Nyugatot ezután nevezzük keletnek, keletet nyugatnak, a közlekedésben pedig vezessük be a balkéz-szabályt. E békés elmélet sok követőre talált (kuriózumképpen
hadd hivatkozzunk Richard Wiliam Southern „A nyugati társadalom és az egyház
a középkorban” című könyvére, melyet a Gondolat Kiadó „A keleti társadalom és
az egyház a középkorban” címmel és nem változatlan szöveggel újra publikált),
viszont jó néhány komoly közúti baleset okozója volt. Ráadásul a keleti (azaz
nyugati), illetve a nyugati (azaz keleti) orientáció kérdése érzékenyen érintette
a magyar politikát, és ez újabb konfliktusok kiindulópontja lett.
Mindezen idő alatt Laboda végig hallgatott, csaknem két teljes éven keresztül.
Személyét ugyan általános tisztelet övezte országszerte, ami racionális okokkal
tulajdonképpen kevéssé magyarázható, szava valóban sokat számított volna, de
ő mégis hallgatott. Amikor 1963. május 13-án Szegeden, Magyarország tündöklő
metropolisában meglátta a napvilágot, az emberek azonnal suttogni kezdtek, később pedig teli torokból kiáltozták örömittasan, hogy „megszületett Laboda, az
ország lelkiismerete”. Csakhogy Laboda az ország negatív lelkiismerete volt, ami
eleinte sok nehézséget okozott. Ha a néhány hónapos kisfiúnak fájt a hasa, akkor

18

tiszatáj

minden magyar ember ágyba hanyatlott, felhúzott térdekkel nyögdécselt néha
órákon keresztül, ha viszont a gyermek éhes volt, akkor egy égész országnak korgott a hasa. És nem Laboda volt azért éhes, mert egy egész országnak korgott
a hasa, hanem azért korgott az ország hasa, mert Laboda éhes volt. Ha Laboda nevetett, mindenki vele nevetett. Temetésen a gyászoló hozzátartozók, műtét közben az agysebész, a magyar labdarúgó válogatott a letaglózó vereség után, és vele
sírt mindenki, ha sírt. A kalauz és a buszsofőr, tolvajok a betörés kellős közepén,
és vámosok bőgtek üvöltve az útlevél lepecsételésekor. A dolognak ugyanakkor
voltak pozitív oldalai is. Amikor elolvasta az első könyvet, a nemzet okosabb lett
egy kicsit. Az első gimnáziumi év végére minden magyar ember ismerte a latin
deklinációk teljes rendszerét, és kívülről szavalta a coniugatio perifrasticát, bár
néha az is előfordult, hogy dagadt képű fogorvos látta el jajveszékelve dagadt
képű pacienseit. Hát így volt Laboda az ország lelkiismerete. Ha néha elhagyta
Pécskai utcai otthonát, s besétált a városba, gyakorlatilag megállt a forgalom.
A gépkocsik tülköltek, iszonytató hangerővel, a járókelők pedig a jellegzetes
„szitty-szitty” kiáltást hallatva ugrándoztak a jobb lábukon, bal kezükkel pedig
a fejük tetejét csapkodták az ősi magyar szokások szerint. Az alapvetően félénk,
visszahúzódó Labodát félelemmel töltötte el megdöbbentő népszerűsége, úgyhogy csak ritkán mozdult ki otthonából, ugyanakkor pedig megtanulta, hogy felelősséggel tartozik övéinek. Megtanult nem sírni, és nem nevetni. Megtanult beszélni, és nem beszélni. 1998. május 13-án nősült, az ország érdekeit tartván
szem előtt, felesége a csodálatos szépségű Szabó Mária két gyermekkel is megajándékozta őt, és a gyermekek születésekor az egész haza visszhangzott a jókedvű dalolástól.
Pedig az ország lelkiismerete nem volt boldog. A sors által rámért feladat
iszonytató súllyal nyomta a vállát, és ez a teher felemésztette minden erejét. Huszonöt évesen már teljesen ősz volt, hosszú, fehér szakállát pedig háromszor tekerte a dereka köré, és szinte állandóan hallgatott. Aztán a Napos oldal rövid beszámolóban tudatta (a forrás megnevezése nélkül), hogy azon az emlékezetes
augusztus 13-án a furcsa fenomént az ország lelkiismerete észlelte először, amiről különben Laboda is a folyóiratból értesült. Akkor Laboda a lelkébe nézett.
A lelkében egy hatalmas tengert látott. A tengerben egy szigetet. A sziget közepén
egy kutat, a kút mélyén egy követ, a kő alatt egy papírlapot, rajta a megoldással.
2011. május 13-án, déli tizenkettőkor az ország előkelői a Mátra legmagasabb
pontján vállukra emelték a pajzson álló Labodát. Állítólag háromszázezer ember
volt jelen, meg a frontra állított Peavy-hangfalak, tizenhatezer wattos, félelmetes
hangerő. Laboda a kezébe vette a mikrofont. Hosszú, ősz hajába, hosszú ősz szakállába bele-bele kapott a szél, még várt egy kicsit. Belenézett a lelkébe, a tengerbe, a szigeten a kútba, a kő alatt a papírlapra, és nem remegő hangon felolvasta a feliratot: „Ó, Nap, bocsáss meg nekünk, és égi pályádat járd úgy az
égen, ahogy jártad korábban is, pardon.” Ami ekkor történt, azt elmondani alig

2006. február

19

lehet. Mert a Nap megállt az égen, egy pillanatra tétovázni látszott, de aztán elindult nyugat felé, és szem nem maradott szárazon. (A szomszédos országok lelkiismerete persze furcsa felfedezést tett ugyanekkor.)

A magyarok és a dicsőség
A magyarok népéről egyrészt köztudott, hogy újszölötteik nem egyszerűen felsírnak a születés pillanatában, hanem – sírás helyett – az ősi „szitty-szitty” kiáltást
hallatják (lányok és fiúk egyaránt), másrészt köztudott az is, hogy e nép kebelében a dicsőség olthatatlan szomjúsága ég. Jól példázza ezt az úgynevezett „eisenachi vereség”, melyet a magyarok történelmük legdicsőségesebb vereségei egyikének tartanak, s a mai napig könnybe lábadt szemmel beszélnek róla. Az eisenachi dicsőséges vereség története pedig a következő:
Miután őseink a 9. század végén birtokba vették atyai örökségüket, s igen csinosan berendezték Attilától, a hunok nagy királyától rájuk testált birodalmukat
(hatalmas városokat építettek mindenfelé, széles sugárutakban, ápolt parkokban
gyönyörködhettek a külföldiek, megcsodálhatták a színházakat és a honfoglalás
emlékeit őrző múzeumot), tehát mindezen országépítő munkálatok végeztével
őseink haladéktalanul hozzáláttak a dicsőség kereséshez. A dicsőséget külföldön
keresték. Hadjáratot vezettek Lombardiába, eljutottak a régóta látni vágyott Velencéig, s a Brenta folyónál feltűnően lovagias ütközetben győzték le Berengár királyt. Aztán rátörtek Bajorországra (a Fischa parti lakoma hírét ki ne hallotta
volna), majd a szászokkal ismertették meg a magyar kézíjak használatának
trükkjeit, de jártak Türingiában, Burgundiában, megszemlélték az Atlanti-óceánt, egyszóval bebarangolták egész Nyugat-Európát. (Egyéb kalandjaikról – lévén közismertek – most nem beszélünk.)
Eisenach városához dicsőségkereső őseink Galliából hazatérőben jutottak el,
egészen pontosan 7007 harcos, a dicsőségre leginkább szomjazók, minthogy
a Rajnán való átkelés után a fősereg a svábok otthonát rohanta le. A mondott 7007
harcos közül 7000 egyszerű közkatona volt, 7 külön ezredbe beosztva, s mindegyik ezred fölött egy-egy kapitány parancsnokolt. E hét kapitány nem keverendő
össze a honfoglaló hét kapitánnyal, úgymint Árpáddal, Szabolccsal és Gyulával,
Kunddal, Léllel, Örssel és Vérbulcsuval. A magyar történelem furcsa paradoxonja, hogy az eisenachi hét ezredes eredeti nevét nem ismerjük. A Merseburgi
Krónikában megőrzött névalakok túlságosan olaszosnak látszanak, bár az is lehet, hogy a magyar katonai vezetés a hosszú itáliai hadjáratok során romanizáló-

20

tiszatáj

dott ennyire. A Merseburgi Krónika mindenesetre a kapitányok nevét a következő sorrendben említi: „Alessandro, Bartolomeo, Caio, Domenico, Ettore, Federico és Gregorio”. Alessandro az események idején feltűnően fiatal. Alig tizenkilenc éves, s hogy máris ezredesi rangban szolgált, az kizárólag elképesztő vakmerőségével magyarázható. Előnyös pozícióból például elvből nem vezette rohamra katonáit soha, s hátrányosból is csak akkor, ha legalább háromszoros volt
a túlerő, amivel szembe kellett néznie. Bartolomeo ezzel szemben öreg volt, „legalább száz éves” – ahogy a Krónika fogalmaz –, az ütközetekben személyesen
nem vett részt, inkább hátulról irányított. Állítólag ravasz volt, mint a róka, és
hihetetlenül kegyetlen, rendszeresen ivott haldokló ellenségei véréből, és hiányzott minden foga. A szelíd Caio bolondult a nőkért. A foglyok közül kizárólag
a férfiakat és a gyerekeket végeztette ki, rabnőit (gyönyörű hajadonokat és vénségesen vén, púpos asszonyságokat) szekerek egész légiója szállította az előrenyomuló sereg után, és a feljegyzések tanúsága szerint e rabnők akkor sem szöktek
meg őrzőiktől, ha erre módjuk adódott. Domenico rendkívül szép és rendkívül
együgyű férfi hírében állt. A verekedés zűrzavarában képtelen volt megkülönböztetni ellenséget és barátot, egyformán csépelt mindenkit, halálos sebeket
osztva mindenütt, amerre járt, bajtársai azonban istenítették, mert feltűnően jól
bírta a bort. Ettore szárnyakat viselt a hátán. Nem fehér angyalszárnyakat, hanem szürkésbarna denevérszárnyakat, melyek a háta közepén, a gerinc vonalától
egy-egy tenyérnyire eredtek, és az ellenség úgy félt tőle, mint a tűztől. Pedig nála
jámborabb embert nem hordott a hátán még a föld. Mindig teljesen fegyvertelenül rohant az ütközetbe, nagy, barna szárnyait kétségbeesetten csattogtatva könyörgött mindenkinek, hogy azonnal hagyják abba, mert valaki mindjárt megsebesül. Federicónak hiányzott a bal füle, a bal szeme, a bal karja és a bal lába,
amiért is hosszú, ősz szakállát háromszor csavarta fehér harci ménje karcsú
nyaka köré, hogy le ne essen, bár egyszer így is lezuhant, egy frank kopja ütötte
ki a nyeregből, megbokrosodott paripája pedig mérföldeken át vonszolta maga
után, de ő csak nevetett, mert nem akármilyen fából faragták. Gregoriónak nem
volt semmilyen jellegzetes tulajdonsága, gyakran saját katonái sem ismertek rá,
ami néha kisebb konfliktusokhoz is vezetett, bár komolyabb baj nem történt
soha.
Eisenach lakói meglehetősen barátságtalanul fogadták a magyarok hadseregét, bezárkóztak a város erős falai mögé, ahol jelentős élelmiszerkészletet halmoztak fel, maguk bontották le házaik tetejét, elástak, vagy pincébe hordtak
minden éghetőt, egyszóval felkészültek az ostromra, nem is annyira a maguk, inkább a megígért segítség erejében bízva. A magyarok dicsőségszomjának láttán
azonban elbizonytalanodtak, és rövid tanácskozás után elhatározták, hogy az első
kedvező alkalommal feladják a várost. De a magyarok dicsőségszomját rosszul
mérték fel.

2006. február

21

Az ostrom részleteinek megbeszélésére Bartolomeo sátrában került sor, meglehetősen feszült légkörben. Végül a szelíd Caio mondta ki, amit mindenki gondolt, hogy 7007 ember túlságosan sok Eisenach bevételéhez, és a dologból így
semmiféle dicsőség nem származhatik. Alessandro azonnal ajánlkozott, hogy ezredével egymaga beveszi a várost, de a ravasz Bartolomeo átlátott a szitán. Senki
sem értette, hogy pontosan mit mond, mert hát fogak nélkül nehéz artikuláltan
szólani, de a szemei minden szónál ékesebben beszéltek. Végül Federico mondta
ki a döntő szót, hogy tudniillik az egyik ezred nem avatkozhat a harcba, a sorshúzást viszont Gregorio javasolta, aki ugyan az adott pillanatban annyira híján
volt minden tulajdonságnak, hogy senki se látta, de a javaslatot mégis egyhangúlag elfogadták. Domenico, aki semmit sem értett az egészből, hangosan éljenzett, Ettore szárnyai pedig idegesen csapkodtak a sorshúzás alatt. Néhány perccel
később a heves vérű Alessandro ájultan rogyott össze.
Másnap hajnalban furcsa üvöltésre ébredt a magyarok tábora. Alessandro
egymaga vezényelt rohamot, fittyet hányva az előző napi egyezségnek, diadalittasan. Azonnal cselekedni kellett. Caio pillanatnyi habozás nélkül vetette magát
a vakmerő ifjú után, ezredével épp a várfalak előtt érte őt utol, és megkezdődött
az iszonytató küzdelem, melybe a rimánkodó Ettore is beavatkozott (összes katonájával), és a harc váltakozó szerencsével folyt hosszú órákon keresztül. Háromezer harcos halt dicső halált Eisenach falai előtt, vérüket beitta a föld, emlékük
örökké fennmarad. A város polgárai semmit sem értettek az egészből, küldöttségük pedig még aznap délután felkereste a magyarok táborát. A hét kapitány Bartolomeo sátrában fogadta a város előkelőit, igen jó hangulatban. A problémák elsősorban abból adódtak, hogy a magyarok nem tudtak németül, az eisenachiak
viszont erősen törték a magyart, úgyhogy egyszerűen nem értették meg egymást.
Ráadásul a kapitányok fejében meg sem fordult, hogy valaki harc nélkül feladhat
egy várost, elvégre mindenkiben él a dicsőség utáni vágyakozás, amiért is a követséget pusztán udvarias gesztusnak tekintették, és nagyvonalúan gazdag lakomával viszonozták, Federico pedig (fél lábon ugrálva) egészen a várkapuig kísérte
vissza a küldötteket.
Az éjszakai tanácskozáson Alessandro, szokásához híven, semmiféle megbánást sem tanúsított, kertelés nélkül gyávának nevezte a még életben maradt
négy ezred kapitányait, akik rettenetes túlerővel készülnek rátörni Eisenach ártatlan polgáraira. Végül Federico mondta ki a döntő szót, hogy tudniillik az egyik
ezred nem avatkozhat a harcba, a sorshúzást ismét Gregorio javasolta, aki ezúttal
sem volt látható, néhány perccel később viszont Bartolomeo kuporodott le sírva,
és olyan öregnek látszott, hogy szinte megsajnálták a többiek. Másnap hajnalban
furcsa üvöltésre ébredt a magyarok tábora. Ezúttal Bartolomeo vezényelt rohamot, fittyet hányva az előző napi egyezségnek, Federico indult utána habozás
nélkül (még a lovához sem kötözte hozzá magát), Gregorio szinte észrevétlenül
keveredett a küzdelembe, Domenico pedig nyilván azt hitte, hogy megindult az

22

tiszatáj

általános támadás, és rettenetes pusztítást vitt végbe övéi közt. Ezúttal négyezer
harcos halt dicső halált Eisenach falai előtt, vérüket beitta a föld, emlékük örökké
fennmarad.
Az eisenachiak összefogdosták a kapitányokat, és most jóval kevésbé voltak
barátságosak, mint előző délután. Előbb Alessandro füleit vágták le, de őt ez
cseppet sem érdekelte, minthogy a harcból derekasan kivette a részét. Bartolomeo szintén rezzenéstelen arccal viselte a procedúrát, a lelke mélyén ujjongott,
hisz világosan látta, hogy az utókor majd igazolni fogja őt. Caio a pellengért körülálló tömegben megpillantotta a világ legcsodálatosabb asszonyát, és olyan
boldog volt, mint korábban még soha, Domenico szentül hitte, hogy győztek,
szeme ragyogott, ahogy nagy lakomák és jó borok után. Ettore örömittasan csattogtatta a szárnyát, mivel épségben láthatta viszont Eisenach polgárait, életében
először sikerült valakit megmentenie, Federicónak pedig már amúgy is hiányzott
a bal füle. De persze mindőjük között Gregorio volt a legboldogabb. Mert ettől
a naptól kezdve minden ember felismerte őt, bármerre járt.

KASS JÁNOS: MÓZES (1966)

2006. február

23

SZÖLLŐSI ZOLTÁN

Andante
Mikorra erőm elhagyott,
kigyullad bennem csillagod,
fekete semmid ős szene.
Szívemben utcahosszakon,
fejtetlen hagyott vágaton,
sok-sok éjszakám izzik el.
Perzselt pillanat ezrivel:
szerelmes időm hull bele.

Maradtam úrfi
Forgatja sok-sok levelét,
magyarázgat a fa –
címtelen nénémnek elég
volt írnom sehova.
Nől tengerem fulladásig,
teljében fönn Hold,
s ifjak, rút békakirályfik,
koronás csillagok.
Tanyám birodalmi város,
kívül hordja lelkét,
könnyem, Ádám könnye, sáros –
hát teremtődöm még.

24

tiszatáj
Szárnyát galamb, húzza sután
fényét utcalámpa,
gőzölög a részeg után
falra vizelt árnya.
Ablak sötétlik százezer,
irtóztató hiány,
ablak világít százezer,
irtóztató magány.
Magamban, hű bolond, sokat
beszélek s magyarul,
Bercsényi úr lába rohad,
Rákóczi úr gyalul.
Maradtam úrfi, hadakkal
lépő évek alján,
számon a félre taposott dal
s rí bajuszom kajlán.

De szerelmem, él a szomjam,
ország s bánat nekem,
magam kell csokorba fogjam –
egy asszonyé legyen.

Örök
Odafönt, tudom, ég ragyog,
pompás agancsú szarvasok,
űzhetném múltam hajnalig.
Orromban versem vérszaga:
van, kinek vadja önmaga –
ha mozdulok is, csak alig.

2006. február

25
Havon kereng az éjszaka,
varjak fekete csapata,
sárga holdfény ezer csőre.
Hallatja magát a nagy csend,
bent halott fát, bútort reccsent,
és tölti álmomat csőre.

Keserű lélek
Keserű lélek –
új hó fölött kilehelt
cigarettafüst.

26

tiszatáj

ACSAI ROLAND

Strucc-farm; naspolyafa
A.-nak

Ez hát a kert. A tiéd. Hiába adtátok el,
Most minden léptünkkel, amit itt,
A fövenyen teszünk, újra a nevedre
Írjuk. Nagy, kíváncsi szemekbe
Záródunk: e struccokéba. Szemhéjaik
Opálja ránk borul. Mindegyik figyel.
Strucc-nyakak süllyednek-emelkednek,
Mint egy tengeralattjáró periszkópja.
Eszedbe jut egy régi technikaóra,
Amire periszkópot készítettek
Veled. A szekrény mélyén azóta
Két vak tükre a sötétet sokszorozza.
„Itt állt a naspolyafa, amit az eke kiszántott” –
Mutatod. Szőlő-kacsok kétségbeesett
Kapaszkodása egy tűnt nyárba hív meg,
Amikor apád a cseresznyefáról rád esett.
Még nem voltak itt az élő kalapdíszek,
A struccok, melyeknek rúgása halálos.
A kert új birtokosa vajon mit fog
Mindebből észrevenni? Neki ez csak: birtok,
Szőlővel, kis házzal és egy strucc-farmmal
A szomszédban. Őrzöd, mint egy titkot,
Hogy naspolyátok megérik az első faggyal
Emlékeidben. Aztán fogod a kerékpárod,
És a kertkaput, mögöttünk, bezárod.

2006. február

27

Hibiszkusz-arc
Rizómák őrzik a gyerekkort –
A föld öklömnyi sportszívei.
Szinte hallani dobbanásuk.
Csak ők tudnak emlékeink
Humuszáról, e dús televényről.
Más virul itt fent, a fényben,
Hol öles léptekkel járunk.
A kert csupa szirombeszéd;
Liliom-önkívület; évek évelése.
Előttem egy hibiszkusz-arc:
A tiéd. Szemem elidőzik rajta.
Semmivé lesz sok sötét kudarc,
Míg pattog a nyár csónaklakkja.
Körben boldogság-töredékek:
Fa-, bokor-, s virágalakban… –
Fölöttünk nagy felhők úsznak, lassan.

28

tiszatáj

PINTÉR LAJOS

tiszavirág
tiszavirág
szita szita
emlékezet
júniusi
hóhullás a
tisza felett
őzek
őzek a
tanyaudvaron
még nem korhadt el
a kerítés
őzek egy
téli kertben
fűszálak élén
kergetőznek
variáció
csónakban állok
hajamra hó hull
tiszavirágzás
tiszavirág te
mondd meddig élünk
apám
apám át-átjárt
a tisza jegén
télen mikor tükröződik

2006. február

29
jégen az ég
égen a jég
persze ismerte jól
a víz sodrását
jég fodrait
lékek helyét
végül nem a
hártyásodó lék
szakadt be
lába alatt
hanem a lét

KASS JÁNOS: MÓZES ÉS CIPPÓRA (1966–67)

30

tiszatáj

TANDORI DEZSŐ

„Ezen a földön mily…?”
A ROSSZ REMÉNYSÉG FOKÁNAK PRÓZÁJA

I.
Hol vannak…
mifelénk s ma átfogó kérdések az Irodalmi Hogyannak, ezek lehetnek
a miként írhatnánk dolgai,
a kiktől s mit várhatunk „erre”
az, hogy összefügg-e érdemben az előbbi kettő
Valamely napon, hogy ezt írjuk, süthet épp a csaknem tiszta égboltozatról a nap, boltozhatja kedélyünket a magunk hibájából vagy a kivédhetetlennek ítélt körülményekből
adódó nyomottság és bánat, reménykedni reménykedhetünk a legkevésbé. Ez utóbbihoz
ugyanis vagy túl sok, vagy túl kevés úgynevezett tényezőt kellene figyelembe vennünk.
Kitekintés ez „Az én Gergely-naptáram”-ból, mert végképp megfogadtam, visszatérek
az évekre, teszem is ezt majd, s van valami akaratlan fogadalmam, amit máris tartok és
állok: megálltam úgy jó három hónapja a jegyzetkészítést, s az éveket úgyis kb. fejből
írom, érzetek emlékeiből, hanem a másik elhatározásomhoz itt még nem lehettem hű –
idegesség fog el tőle, félreütögethetek, holott a kezem most nem oka ennek fájdalmaival,
a negyven éve behajtva tartott három ujj szegény lázadásával, melynek eredménye az ütögető ujj és a szándékot alakító agy nem teljes összhangja. Most valóban csak önmagamtól
lettem ideges, hogy így mondjam, vállalt feladatomtól. Attól, hogy ennél mi sem evidensebb, s hogy mégis kopottas természetesség lehet a látszat.
Amikor egyszerre annyi minden az eszünkbe jut, „tolul” – a tollra, mint mondani szokás –, az állapot nem mondható a legsanyarúbbnak, s önsanyargatás inkább az volna, ha
úgy akarnánk kipréselni magunkból valami épkézláb tárgyat, mindeközben a bőség zavarának sem mondható üdvvel, ha időben, rendben-rangban, jellegben stb. olyannyira eltérő dolgok egyszerre követelnék jogaikat a különben már elhatározott alapvonulattal,
szövedékkel, azzal tehát, amit végül ebben az irományban például én magam viszontlátni
szeretnék, mert mi másért vágtam volna bele.
S ha félrehajlítom napok, helyszínek, évek, jellegek, kapcsolatrészletek emlékeit, majdnem bekövetkezett tragédiákéit, netán épp az önfeledt öröm pillanatait, legyenek ezek
a magam eseménytöredékei, vagy csak annyi az egész, hogy olvastam s ekképp – mondjam
így? – feledhetetlen egy-egy ilyen mozzanat, ha szelektálok tehát, és megmaradok egyetlen „feszesre” vont tárgy körénél, s nem a középpontot keresem, sem a körsugár méretével
nem törődöm – csekély-e a tárgy, nagynak nevezhető-e etc. –, ha tehát annyit mondok
csak, jaj, mennyi halottam volt, azaz van, s csak madarakra értem ezt, maximum egy

2006. február

31

kutyára, ez így csak egy Irodalmi Hogyan, s nem annak kifejezése, hogy más vesztéseket,
pusztításokat nem tartok legalább ugyanilyen borzasztóságosnak, eleminek, vagy bárhogy
nevezhetem. Nem, itt csak egy írás, egy nagyon jelenbéli pillanatot a maga – irántam –
erőszakos követeléseivel fellépő íráskényszerűség igényeinek teszek eleget, lévén hogy egy
kijelentést tettem, mondjuk, egy érzületemet fogalmaztam meg, azt mondtam: „Most
nemrég úgy egyetlen pillanatra teljesen magamra maradtam, elkövetkezett kevés híján
a végső magány.”
Lehet-e badarság gyanúja nélkül, úgy eleve, ilyet állítani?
Ezt nézzük most tovább. Természetesen nem olyasképp, hogy magam ilyet joggal állíthatok-e, hanem hogy miféle dolog egy ilyen állítás, ha igaz – magánemberileg –, ha nem.
Beletartozik-e jól az említett Irodalmi Hogyanba itt és ma?

II.
Ha vannak…
állandóságok, melyeket nem a kor szelleme, technizáltsága, tényezővilága
stb. határoz meg túlnyomóan,
továbbá ha vannak oly írói jegyek, melyeket feltételezve – azt, hogy vannak!
– szorongva bátran mondhatom, „kérlek, Olvasó, itt most rólam lesz szó, aki e dolgozatot
nevével jegyzi, rólam”,
viszont ha vannak esélyeim, hogy egy Végképp Nem Nagy Téma legalább
megközelítően is elemi érvényű lehessen, szerényebb leszek, egyáltalán érvényes…!
Akkor?
Volt már, amikor sokalltam egy bizonyos Mai Itteni Irodalmi Valőrt – jelleg, érték, érvény –, nevezetesen azt, hogy mindent mulatságossá kell tenni, az adja a rangot, a sok nevetés. Hagyom most ezt. Az 1988–89 előtti irodalmi világjelleg, az itteni, pusztán a politikai szövevények eleve-elhatározottságának „védelmére” kitalálta ill. gyakoroltatta a „kisvilág”, „mikrotéma”, „formaművész” egymástól csak látszólag eltérő fogalmakat.
Mármost vannak-e nagy témák? Ellentétben a kicsinyekkel. Van-e formátlan művészet? Fejeljük meg „Beuys tézisét”, hogy Minden = Művészet, vagy az lehet legalább. Az is
forma. S a többi.
Vannak formakifejezések. Meglepően „jó helyeken” hallhattam, gépiesen rávágva,
hogy pl. „a veréb is madár”. Amikor pedig arról beszéltem, hogy utolsó verebünk, Totyi,
akivel itt nyolcadik éve együtt élünk, kevés híján meghalt; s el se mertem mondani, hogy
ezzel mindkettőnkre – társnémra s rám – nagy szerencsétlenség, bánat szakadt volna,
rám viszont, – érzeteim szerint, teljes magány. Annak ellenére, hogy itt van társném, itt
vannak Főmedvémék, itt az irodalom, itt van a napsütés, itt vannak a puszta túlélés követelményei – egy így együtt már nem teljes magány, mint egy föld alatti börtönluké –,
ennek ellenére teljes magány. Nem jutottam tovább, csak hogy Totyinak valami rejtélyes
baja támadt, ez ellen küzdeni kezdtünk, eddig tulajdonképpen szerencsével, jó érzékkel
– talán –, de jó reménységeink nem lehetnek. E folyóiratban így kértem meg, közölnék
a mottóban itt lelhető kifejezés érdemi részét; egy másbeli vers címét ott és akkor.
Most is minden veszély ugyanaz maradt. Jobb körülmények közt. A madárnak egészséges életjelei vannak – viselkedés, evés, kapcsolattartás stb. –, de az alapfenyegetés be-

32

tiszatáj

költözött úgynevezett szívembe, ekképp az állapot változatlan, megismertem ezt a fenyegetettséget, hogy valami 27 és fél év után véget ér; ennyi ideje éltünk, éltem madárral,
nemcsak verebekkel, de verébbel mindig. Nem mindig ennyire csodálatosnak nevezhető
társ lénnyel, mint a Totyi, de azért folyamatosan. Most, ha az Irodalom Ma ezt reményemre tűri, mesélek pár részletet a magány tárgyköréből.

III.
Ha jól tettem…
hogy nem vártam egy napot, nem vártam meg, hogy jó írógépem, ráadásul
megjavítva, hazakerüljön, s ezen a gyarló, megrokkant masinán is írni kezdtem ezt, hát
ezért tettem, ösztönösen nyilván, mert olyasmit kellett sejtenem, hogy holnapra talán
mégis a legrosszabb változat következik be, reményeink csalremények csupán. S akkor
ilyeneket, mint ez a dolgozat, végképp nem írnék már.
Rosszul tettem, ha a mikrotémák fogyott jogának korszakában – ma – ezzel a licenccel
visszaélnénk, vállalván az érdektelenség képzelhető fokát, és konkrét részleteket kezdenék
mesélni. Erőltetés nélkül azonban az a látszat sem tartható fenn itt, hogy amit elmondok,
meg ahogyan mondom, ez csupán irodalomelméleti, helyzetelméleti kérdés. Kérdés továbbá, ha már ezt a szót használtam, mi kell ahhoz, hogy irodalmilag érvényessé, érdekessé stb. tegyem azt a magánjellegű tényállást – és kifejezését –, hogy a jegyzetírást hoszszú hónapok óta abbahagytam, tehát nem értékelem mozzanataimat, ötleteimet stb. eleve
oly nagyra, hogy őrzésüket okvetlenül fontosnak érezzem; ha majd írok netán, eszembe
jutnak, vagy sem.
Hogy madárkánkkal kapcsolatban mik a kétségtelen tények, fejből sorolhatom, s egyiket illetően sincs semmi kész, jó ötletem. Ő maga most a kezemen ül, ahogy gépelem ezt.
Remélhetem csak, hogy ez még sok évig így lesz, más hasonló alkalmakkor. De nagyon
elképzelhető, hogy alapvetőlegesen nem.

IV.
Ha jegyzetelnék…
mégis, s ha most készíteném jegyzeteimet, s nem is ehhez az íráshoz,
hanem emez írás helyett – azt mondhatnám:
„Megmagyarázni valahogy! Mi lett nekem a madár… kezdve a híressé vált Szpéróval,
de Samuval, a vak Pipi Nénivel, Alizzal, aki sánta volt, de 12 évnél többet élt meg kalitkában, és alighanem, szélütés végzett vele, és Éliással, aki borzalmasan sokat volt beteg,
mégis hosszabb életű lett, mint Totyi lenne, ha most meghalna… Elég.”
Vagy épp: „Most, ahogy vállamon ül, végigjártunk egy sor helyet a lakásban, vagyis
a két szomszédban, ahol annyit voltunk együtt, ahol ő élt – de hát még él, nagyon is!
Élénk… s remélhetem csak, az most sem a halál előtti túlzó élénkség.”
Aztán: „Ezek a helyek akkor majd mind nélküle – ez a teljes magány.”
„S jó, kimegyek a lakásból, de erre hoztam haza őt 1997 júliusának egy esős délutánján, lezserül még a kocsmába is beugrottam, ahogy ő a kalitkában, a kalitkával nagy tás-

2006. február

33

kámban volt… Erre szedtünk neki füvet… vásárolni jószerén csak neki jártam: krumpli,
saláta, fürtös köles, szépia, vitamin…”
Meg hát: „megrémültünk, társném s én – ha netán a vitamin volt kevés, amit adtunk
neki, alig adtam neki a télen, nehogy a nyáron tojjon megint, rettenetes volt, ahogy tojt…
Jaj, már van új vitaminunk, amelyik nem tojató.”
„De vele mi van?! Igaz, most nagyon vidám, élénk, a trikómat tépázza szokás szerint.”
Ezek a dolgok. És még kétszáz.
S felírhatnám, szakszerűsködve:
„Totyi egy veréb tojó. Tehát a tojás – bár februárban ez abszurdum, de élete itt, a háznál eleve anomália, mondják – elakadása lehet az ok, hogy nyomkodja magát hátul, a kaki
sokszor bennreked, később jön csak. Sokszor olajjal.
Lehet szó daganatról is.
Hurutról.
Hirtelen jött elöregedésről.
Akármiről.
Milyen jól berendeztük az életet. Órákra szétcsuktam a két szobát, ő dalolt, üvöltözött
a rémes tánczeneműsorokra, leráncigálta a képeslapokat a polcról, nagyokat repült, hogy
azok is repüljenek – ez elmaradt, a dalolás elmaradt, mi történhetett?
Vigasztalhatnám magam: több tucatszor mentettem meg az életét, hogy figyeltem,
a lábam elé és alá néztem ügyetlen első éveinek repüléseikor, összetörte még a tollait, talán
nem bírta a kalitkalétet, de akkor életkori rekorderünk, az örök ketreclakó Rudi is meghalt, és úgy döntöttem, Totyi szóló veréb lesz, ami Szpéró nem lehetett, mert jöttek a többiek, hozták és leltük őket stb. Legalább huszonöt szívig-kedves halott így. Még vagy húsz
halott, temetés.
De nem vigaszom az sem, hányszor volt óriási szerencsém: könyököm mellé-alá jött
fotelom karján, mint most is, s egy rossz mozdulat, és én vertem le, öltem meg őket. Én,
őt! Karomon most is. Az ilyen verébbel végképp társas összetartozásban telhet a nap,
minden nap. S nem szorult ajtórésbe, nem fúlt vízbe, nem esett gázlángba, nem mérgeződött meg. De ez mind nem vigasz, nem lenne az, soha nem lehet az.
Pihenünk most. Együtt. Ő a nyakamban.
Tehát most együtt dolgoztunk. Mint annyiszor. De Szpéróval is, zöldikékkel is, széncinegével és barátposzátával is. Ülnek az emberen. Folyamatos és folytonos jelenlét.
A sötét szobába, hajnali dolgozószobámba mindig átintegetek este, felébredve éjszaka –
ahogy Szpéróéknak, Samuéknak, Alízéknak egykor, most a szóló verébnek, Totyinak.
Jó, sokszor sok órán át volt „egymaga”, de a rádiózene felett uralkodott, jókat evett és
játszott – képeslapok! –, a magány, a társak hiánya nem tehette tönkre. Különös a madárnál, hogy – ha fiókából nevelődik – társának, jószerén fajtársának tekinti valami módon az embert.
Felírhatnám: „Mi lehet a Nagy Baj! Meddig menthető ő maga? Erős vitaminkúrával, jó
meleggel stb. Mi ez az egész?”
Hiába mondom el sokszor. Ez itt nem jó irodalmi eszköz. Az ismétlés. Nem ér semmit
a mesterek idézése. Nemes Nagy, hogy a madár a vállán… irtózatos madár-szíve… most
már ő maga eldőlne nélküle, ha egy napon majd… Kint ragyog az ég, február utolsó napja
van. Ma itthon maradtam, négy nap is rohangálnom kell. Ma a Totyival maradtam itthon.

34

tiszatáj

Társném hoz friss vitamint, ezt-azt, kutyánk is itt van. Másféle középpont. Senki sincs így
megrövidítve. A többi meg – bonyolultabb.
Régóta tudjuk: egyszerű lenne a puszta önsajnálat, igen, halálukkor. De nem. Ők halnak meg, Samu, Mokka, Icsi, Szuszi kutya, Totyi… Ők vesztik el a játszmát…
Nem gondolkodom túl emelkedetten, keletiesen. Magam is elvesztem, persze, a játszmát. Minden más lesz. A hatalmas kalitkarendetlenség, a többiek kalitkái is a szoba közepén… a szétcsukott és újra összenyitott szobák… a madári lét jelei.
Odavész az életem.
Ez jelződött be február közepe felé, Totyi rettenetes, pusztulással fenyegető „fordulóján”.
Egyelőre élünk. Olykor reményrohamok törnek ránk, társnémra – ő főleg bízik most! –
rám. De utána…
Tessék, szinte semmit se mondtam el, mégis kialakult valami írásos mű. Ez az irodalmi Hogyan. Meglesz a mű – quasi csak valahogyan. Anyagának igaz voltából? Az író
gyakorlatából, miből? Miért nem is szabad agyonírnom ezt, miért érzem, hogy a kevesebb
lesz a több?

V.
Ha ennyiben hagyom…
mi a csodát mondtam el? Mit, amit eddig nem? Átmegyek hozzá –
hány madaras írásban állt tőlem már ez… kísérteties: ami eldől, nem áll, e mondás… ők is
eldőlnek sokszor, halálukban… bár Alíz ülve vált holtan, a szélütés utáni reggelen. Nézem
őt, áll a rúdján, erősen kapaszkodik, hátraveti a fejét, szárnya alá dugja. Ő volt szinte
egyetlen madarunk, akit sosem láttunk hátradugott fejjel. Csak most. Borzon, borzol.
Társnémnak igaza lesz: elfárasztotta őt a nagy kinti napfény, a korai ébredés, saját élénksége. Igaz, igaz. Ld. Tóth Árpád. Vagy Nemes Nagy, megint: a Trisztán… nincs mit keresni… elindulok az út után… vagy Pilinszky, egyedül… tollpihék, az üres ólban… csak
csillagok az ég helyett.
Egyedül leszek, mikor elmész.
Mire elmész.
E gyötrelmesen író gépen csak ennyit mondhatok.
S más pontatlan idézet, Kosztolányi… erre a válasz oly egyszerű:
EZEN A FÖLDÖN ILY.

*
„Hé, hé!” mondom neki mindazonáltal. „Nincs alvás! Ébresztő, té, gyárök! Totyikám!”
S most, ahogy megint nézem, lent eszeget a kalitka alján.
Csak ha netán mégis… akkor itt soká nem lesz kalitka, semmi, soká nem ücsörög rajtam senki, soká nem kell senkinek az életére vigyáznom, ezen a földön ily – soká nem lesz.
Ha egyszer is.
A csudás rendetlenség helyén – ahogy „bokáig” járunk a kölesben, kalihomokban,
salátaszáradékban stb. – takarítanunk kell, és „visszaáll” valami ilyen. Olyan rend, aminek
a képzete sincs meg már bennünk. Ahogy a nagy szerváltozások után se lesz igazi rend
többé… de ez ostoba hasonlat. A gyakorlati világ, a földgolyóbis kezdetei óta így váltották

2006. február

35

egymást a rendek, de – Pilinszky! – éltek madarak, csak én nem tudok szívszakadva menekülni mostan.

*
Ezen a földön…
ha nem tudunk is bevégezni végül egy írást, sőt, talán közben sem tudtunk
megcsinálni belőle semmit, vagy épp legközelebb is nagyon is ezt fogjuk folytatni csak, ezt
akarnók, ezen a földön tudjuk azért végül, hogy a mily…? – ily. Csak azt nem tudjuk, hogy
az „ily” – „mily”.

KASS JÁNOS: ÁDÁM ÉS ÉVA (1986)

36

tiszatáj

BÁLINT PÉTER

Kass Jánosról, az elfogultság hangján
Körbe nőtte íróasztalomat a múlt megannyi relikviája –; noha cseppet sem zavar, ha kedvelt tárgyaim és vallatóra fogott könyveim a kezem ügyében vannak, a trehányságnak van
egy bizonyos foka, amelyet már magam sem viselek el mormogás nélkül.
Az asztallapon előttem, az éppen készülő esszéim és regényeim kéziratai, fedelükön
megszámozott vonalas iskolai füzetek; számos nagyméretű lap, rajtuk a nyomtatott szövegekkel és a bennük végzett javításokkal; s egy harmadik halomban mindenféle papírcsíkokkal teletűzdelt kötetek állnak. Oldalt egy szilvás szilkében tollaim és ceruzáim; egy
Gulyás Pál lenyomatból fotók és képeslapok kandikálnak ki, rajtuk egy-egy költő, festő,
anyai ágon való felmenőim arcképe. Az asztal lábánál, Gide és Montherlant, Rousseau és
Wilde egy-egy kötete hever kinyitva, az önéletrajzról szóló írásomhoz használom e szövegeket, mellettük pedig egy vaskos paksamétán akad meg a tekintetem. Ahogy odébb
csúsztatom lábammal az almazöld kartont, mintha útban lenne, vagy elterelné figyelmemet írásom tárgyáról: önmagamról, a mappából Kass János kalligrafikusan rajzolt betűivel hozzám írott levelei, s azokhoz mellékelt rajzai, bélyegei, fényképfelvételei és kiállításra szóló meghívói csúsznak a földre.
Hirtelenjében elszégyellem magam trehányságom miatt, s hogy zavaromat palástoljam, fölveszem a legfelső irkát, és mint akinek egyéb dolga sincs, böngészni kezdem:
„Kedves Péter! Húsvétra akartam elküldeni –, de húsvét után lett belőle! Sikerült szerezni egy kötetet és te kaptál belőle senki más! Most gyorsan küldöm (…) Kass János,
a kötet 100/2. tehát a 2. példány” (A Tandi-féle Kass-levelek szegedi kiadásáról van szó). Ez
a meghitt és bensőséges hangvétel, s a levél írójának a fülemben echózó bársonyos hangja,
eszembe juttatja, hogy éppen tíz esztendővel ezelőtt, a debreceni irodalmi napokon ismertem meg „Janót”, ahogy közvetlen barátai hívják. Ez a beszéd közben a csöndnek
méltóságot és fontosságot, a kimondott szóval egyenértékű jelentést és érzelmi hangsúlyt
adó hang, belém ivódott az idők során, s valahányszor felhangzott a telefonkagylóban,
elém idézte azt a fajta jellembeli nemességet, érzékenységet, nyíltságot és ragaszkodást,
ami Janó egész lényét jellemzi. Ez a hang, mely az elmúlt esztendőkben annyi törődéssel
és érdeklődéssel lengett körül, múlhatatlan hálát fakasztott bennem gazdája iránt, amiért
szívjóságával kitüntetett; kivételezett velem, ha rajzok ajándékozásáról vagy bölcs tanácsok osztásáról volt szó; termékeny párbeszédre ösztökélt, ha valamelyikünk feje fölött
összecsaptak a hullámok. Oly magától értetődően tárcsáztam Janó telefonszámát, este tíz
óra felé is, ha erős késztetést éreztem arra, hogy kiöntsem a lelkem, kiürítsem a szívem,
mintha nemzedéktársak volnánk, akik egy közös nyelvet beszélnek.
Az egyik levél után olvastam a másikat, s mivel nem szedtem időrendi sorba őket – az
magyarázza restségemet, hogy a rendezetlenség a baráti párbeszéd folytonosságát és

2006. február

37

spontaneitását jelzi, ugyanakkor az „iratrendezéssel” cseppet sem volt kedvem lezárni viszonyunkat –, az elmúlt tíz év legkülönbözőbb időintervallumából keltenek életre emlékeket. Nem hagyhatom szó nélkül, hogy miközben írótársaim többsége rest volt tollat ragadni, hogy levelet írjon, rest volt a fogalmazás idejére kettesben maradni velem, hogy
a levélírás és – várás csodáját együtt éljük át, Janót tengernyi elfoglaltsága és vállalt kötelessége, minden bizonnyal mások irányában való elkötelezettsége ellenére is fogta a tollát
és a maga sajátosan rajzolt betűivel, az általa tervezett bélyegeivel igyekezett meglepetést
okozni. Levelei azt bizonyítják, hogy bárhonnan és bármikor képes volt mentőövet dobni
a gondokban fuldoklónak, a csapdából való kilábalásban már alig reménykedőnek. Némelykor az volt a benyomásom, hogy rendkívüli képességeinek köszönhetően megérezte mily’
elementáris szüksége van a címzettnek a vigasztalására, hiszen a legváratlanabb pillanatban küldte követségbe levélíró-énjét, hogy az elviselhetetlenül magára maradt barát ne
szenvedjen hiányt biztatásban, baráti ölelésben. „Hotel le Pigonnet, 6/7/97 Kedves Péter!
Az utazás, indulás előtti napon kaptam meg leveled! – Innen válaszolok Aix-ből. Franciául kellene írni, de ez nekem nehezen megy – így a válaszom az, hogy 15-e után otthon
hívni foglak, Yourcenar kiállítás ügyében is! Valamint, – az őszi tennivalókat megbeszélni jó volna, – személyesen, – nemcsak vágtatva, – de elmélkedve is!”
S hogy Janónál az „elmélkedésre” való vágyakozás hangsúlyozása nem csupán az önsajnáltatás, az elfoglaltsággal hivalkodás, az önnön fontosságára utalás hiú gesztusából fakadt, miként az „el vagyok havazva” randa és magyartalan, amolyan „pesties” szólással
magukat illegetőknél tetten érhető, azt maga igazolta hosszas, már-már ráérős beszélgetéseivel.

*
Valahányszor Kass János szülővárosát idézem magam elé (onnan írott levelei, a Kass névvel fémjelzett galéria, s az általa egyre nagyobb rendszerességgel publikált „kortárs leveleiből” áradó múltidézései kapcsán), mindig Juhász Gyula és Gulácsy Lajos barátsága
rémlik föl emlékezetemben. Ezt a viszonyt a lét és nemlét mezsgyéjén, a valóság és Nakonxipán határán álló, reneszánsz lelkületű festő-zsenihez írott Juhász-vers avatja különlegessé és egyben tanulmányozásra méltóvá. Juhász verssé vált vallomása, nem is oly
rég egy másik, eladdig előttem ismeretlen vallomással, a Szabó Lőrincével egészült ki
bennem –; a Találkozások Juhász Gyulával című megrendítő és szívbe markoló írás, kerek történetté formálta bennem e triászról szerzett ismereteimet. Erről a friss Szabó Lőrinc olvasmányélményről persze nem beszéltem Janónak, mert az a fajta művész – oly sokakkal ellentétben –, aki nemhogy dicsekedne bármilyen jellegű betegségével, mint
mondjuk Füst Milán, egyenesen szégyelli még a náthát is, amely elveszi erejét és figyelmét
az alkotástól. Azt sem említettem neki, valamifajta rosszul értelmezett szeméremből, tapintatból, hogy amilyen rajongással csodáltam kamaszként Gulácsyt a maga teremtette
meseszerű világért, éppoly elfogultsággal szeretem a Kass-féle világot is: mesterségbeli
pontosságával és következetességével, emberszeretetével és életderűjével, lírai ihletettségével és bartóki tisztaságával együtt, hiszen ez a világ annyi más kortársának őszintétlenségével, „csináltságával” és mohó sikersóvárgásával ellentétben megőrizte érintetlenségét.
Óh, kit érdekelnek az ellentábor felkent és önmagukat csalhatatlannak hívő ideológusai,
akik avíttnak, mesterkéltnek és „artisztikusnak” bélyegezték a Kass-nemzedék szakmai
igényességét, művészi letisztultságát, megalkuvást nem ismerő kitartását!

38

tiszatáj

Tanúja lehettem annak is, hogy szülővárosának meghatározó egyéniségei milyen szeretettel viszonozzák a korábban Janótól kapott szeretetet és figyelmességet. A hetvenedik
születésnapjára rendezett életmű kiállításon zsúfolásig megtelt szegediekkel, s persze más
városbeliekkel is, a rajzaival és színpadi díszleteivel, szobraival és hírességek kézírásával
ellátott fejeivel „felékesített” terem, melyben Gregor József énekelt. Tudjuk jól, ha az ember szívbéli „ajándékot” kíván átnyújtani az általa bensőségesen szeretett és tisztelt társnak, szándéka angyali áldással párosul. A Gundel étteremben pedig (ahol a családi köteléknek köszönhetően, az egykoron híres Kass-szálló tulajdonosai utódának készítettek
különleges étkeket), a Gregor-féle humor olyasfajta életmámorral és öniróniával társult,
hogy az egyébként is nehezen definiálható időt: az ötven, hetven, száz esztendőt mulatságossá tette, s egyértelműsítette az ember elvitathatatlan jogát a biblikus korhoz. Kettejük
anekdotázása, az elöljárókat telibe találó csipkelődésén, és a Tömörkények, Mórák lejegyezte örökség fölötti évelődésén is átsütő lokálpatriotizmusa jól érzékeltette, hogy
a tájhaza iránti ragaszkodás elévülhetetlen.

*
A nekem küldött rajzok emlékezetembe idézik az ezerkilencszázkilencvenhetes baseli
ösztöndíjas nyaramat, amikor is éppen Janó budai lakásából indultam útnak hajnalban,
hogy egy hónapig tanulmányozzam a mifelénk alig ismert, franciául író svájci Jacques
Chessex regényeit. Janó az indulás előtti este felhívta a Lausanne és Genf közötti szőlőhegyen lakó barátját, és pátfogását kérte, épp azzal a gesztussal, ahogy évszázadokkal korábban kérték a cívis város professzorai peregrinus diákjaik számára a híres európai teológiai
fakultások dékánjainak és a vidéki parókiák egyszerű pásztorainak a pártfogását. Csak
a sok szempontból rendkívüli pártfogómhoz érkezésemet követő napokban tudtam fölfogni,
hogy hová is kerültem valójában. Vendéglátóm, a Léman-tó északi partjánál emelkedő
hegyoldalon: Bougy-Villars-ban épített több szintes házat, melynek tágas folyosóin, az
emeletekre vívő lépcsőfeljárójában és az impozáns méretű szobafalakon: festményekből,
grafikákból és szobrokból álló gyűjteményt állított ki. Igazán nagy értékű képet csupán
egyetlen egyet birtokolt: Picasso galambjának egy változatát (néhány ritkaság számba
menő keleti fa- és kőszobor, magyar festő műve és tengernyi irigylésre méltó képzőművészeti album társaságában). Az elfogódottságom még inkább nőtt, amikor fölfedeztem
a hálószobám ablakából nyíló, nem mindennapi kilátást, az elhúzott függönyök látni engedték az egyetemi éveim szerelemittas állapotát idéző Vajda-vers Mont Blanc hegyének
hófödte csúcsát. Kinyitván az ablaktáblát, a hegyoldal lefelé futó lejtőjén, kőhajításnyira
lakott tőlem az alsó szomszédságban, a megannyi örökérvényű filmélményemet nyújtó
Truffot; ott tartózkodásom alatt egyszer láttam is a szőlőlugasok között sétálni a zárkózottan élő filmes legendát. Persze hogy elragadtatott hangvételben számoltam be minderről Janónak.
Vendéglátóm leplezetlen rajongása hívta föl a figyelmemet arra a szeretetre, tiszteletre, nagyrabecsülésre, melyben Janót és feleségét, a textiles Hajnal Gabriellát részeltetik
Svájcban és Franciaországban. Ez magyarázza azt a tényt, hogy a dúsgazdag idegen, két
Kass-rajz fejében egy hétig látott vendégül. A Genfben és számomra más elérhetetlen
fényűző üdülőtelepeken tett kirándulások, a közeli borpincékben való poharazások, az
életre nevelést szolgáló ingyenes tanácsok mellett, máig hálás vagyok neki azért is, hogy
elvetélt piktor létemre, sikerült rávennie egy „magángyűjtemény” létrehozására. Ennek

2006. február

39

a kollekciónak az első káprázatosan gyönyörű darabjai éppen Janó bibliai tematikájú
sorozatához, a Mózeshez, a Szent Ferenchez és a Bartók Kék szakállújához készített vázlatai voltak. Janó vázlatai értették meg velem, hogy a grafikusnak éppoly természetű napi
foglalatosság a vázlatok készítése, mint írónak a naplóírás: ahogy erről egy másik esszében már írtam. Talán csak azt érdemes újra megemlíteni, hogy a lapok százain végigrajzolt elem és motívum, az ismétlés törvényszerűsége szerint a letisztuláshoz, a kapcsolatteremtések variálásához, ekként egy nagyobb összefüggésbe ágyazott „történetmondást”
eredményez. A Kass képviselte „mesterségbeli tudás”: a tehetség szüntelen próbára tevése
és munkába fogása révén érhető el, ezt sem ártana észbe vésnie a fiatalabb nemzedék türelmetlen képviselőinek. Többek között ezért a belső és szellemi igényességért, folyamatos
és tudatos önépítkezésért, állhatatos kitartásért, korábbi mesterek és az alkotás iránt érzett tiszteletért csodálhatjuk Kass Jánost és mára halhatatlanná vált nemzedékét.

*
Megadatott számomra az a kegy, hogy a kilencvenes évek második felében, amikor különböző okok miatt Janó már nem igen bízott korábbi galériásaiban, s nem szívesen engedett
be senkit sem a műtermébe, át- és összerendezhettem több évtizedes vázlatait, rajzait,
melyek hatalmas mappákban szunnyadtak a speciálisan grafikusoknak készített vasszekrények fiókjaiban. Szerénytelenség nélkül állíthatom, hogy felépíthettem magamban egy
„életművet”, amely persze már másként és máshogyan felépítve létezett tőlem függetlenül
is, de bennem ettől kezdve úgy élt a Kass-mű, ahogy egy életmű kiállításként berendeztem
Janó lakásában és emlékezetemben.
Ne hallgassam el, Janó gyakorta odaült mellém, rácsodálkozott az évek-évtizedek
múltán rejtekükből előbújt rajzaira, melyekről azt hitte, azt gondolta: rég az enyészet
martalékává váltak, s most, hogy viszontláthatta néhányukat, a múlt vált jelenvalósággá,
azzal a tudással együtt, melyet az egyes vázlatok rajzolása révén szerzett, mialatt a mű elnyerte végleges formáját. Emlékszem egy gyönyörű Hincz-rajzra is rábukkantunk, amelyik megdobogtatta a szívemet, s izgalmunk közben közösen idéztük föl a svájci barátunknál lévő Hincz-művet, aminek az volt az érdekessége, hogy a festő, talán a pénz, vagy
a szükséges eszközök hiányának köszönhetően, a farostlemez mindkét oldalára festett.
Máskor Reich-rajzok és Gross próbanyomatok kerültek elő, s éppen Janó hozzájuk fűzött
kommentárjain keresztül ismerhettem meg az Új Írásnál töltött szakmai tevékenységét és
a barátairól kialakított véleményét.
E felfedező kirándulásaink során Janó mindegyre beszélt a maga megfontolt módján;
mesélt az ötvenes-hatvanas évekről, az élő és a régóta Hadész-birodalmában nyugvó kortársairól: festőkről, szobrászokról, keramikusokról, zenészekről, írókról, fotósokról, tiszta
szívű és romlott jellemű zsenikről, méltánytalanul elfeledettekről és alantas játszmáik
okán nehezen feledhetőkről. A nemzeti Pantheon számos jeles és hírhedtté vált személyisége megelevenedett –; áhítatos hallgatásom idején dèja vu érzésem támadt, nem egyszer
kerültem ugyanis zavarba a nevek említésekor, hiszen amiként Szentkuthy történeteiben
a Tóni nekem Szerb Antalt, a Pista nekem Vas Istvánt és Örkényt jelentette, a Kass-féle
múltidézésben a Karcsik: Makk Károlyt és Reich Károlyt elevenítették meg. Mindkét barátomtól olyan neveket hallottam, akikről az egyetemi szemeszterek alatt dolgozatot írtunk,
vitatkoztunk, s ki-ki saját ízlése, neveltetése és élménye alapján foglalt állást a pörben.

40

tiszatáj

Janó bármikor mondandója mitikus terébe idézett valakit, sosem gonoszkodott, ármánykodott vagy pletykált a másik ellenében; ha valakit jellemgyöngesége, esetleg helytelennek vélt tettei okán bírált, iparkodott a tényekre hagyatkozni és elfogulatlan maradni. A Márai által gyakorta emlegetett „úriember” kategóriába tartozó alakja éppoly ritkaságszámba megy művészeti életünkben, mint a fehér holló. Meglehet, hogy ma már sokan értelmezni sem képesek ezt a fogalmat, annyiféle politikai szlogent, reklámfogást és
sértő skatulyázást hallottunk az elmúlt másfél évtizedben.
Hadd említsem meg, most amikor ezt az emlékezés vagy önéletírás-félét rögzítve irkámban, Vas István e verssorára bukkantam:
„A művészet bennem legyőzte önmagát,
A hiúságot, a magakelletést, a kurvaságot” –,
talán a vers címe : Beethoven öregkora és a szemlélődésem alanyául választott grafikus
barátom visszaemlékezései okán, vagy talán a vers általam nagyra becsült szerzője és
a háború után elsők között kiállító szintén grafikus feleség: Szántó Piroska okán, felrémlett
emlékezetemben az a számtalan tanulságos történet, melyet Janó mesélt az ötvenes évekbeli főiskolás életéből. Ma már világosan látszik, hogy az elhíresült ötvenes években, amikor a régi nagyok és az újonnan éppen befutók, az érthetetlenül kegyvesztetté váltak és az
új igét hirdető politikusok kegyenceivé lettek egy akolba kényszerültek, s nem feltétlenül
a: „viseljétek el egymást szeretetben” etikai parancs hatotta át együttlétüket, kevesen, fájdalmasan kevesen írhatták le, mondhatták el őszintén ezt a versbéli vallomást, a mesterséggel és magánemberi erkölcsökkel szembenéző hitvallást. Ezek kevesek táborába tartozónak mondta barátom Pilinszkyt, Nemes Nagy Ágnest, Nagy Lászlót, Juhász Ferencet és
Mészöly Miklóst, akiket feltétlenül tisztelt. Írjam le rögtön, a tisztelet nála leggyakrabban
úgy tárgyiasult, hogy rajzokat, esetleg egész sorozatokat készített kedvelt írói műveihez,
s ettől fogva az illusztráció oly fokú átváltozáson esett át, hogy a megszólított szöveg és
a rajz eggyé lényegült a Kass tervezte kötet mitikus terében.
Olykor úgy belemerültünk e különleges műhelyrendezésbe és művészettörténeti kurzus jellegét öltő múltidézésbe, hogy még az ebédről is megfeledkeztünk. Egyszer a Janó
lakásához közeli pénzügyőrök éttermébe ugrottunk át kora délután, ahol Makk Károly,
Gál István és más hírességek kvaterkáztak egy pohár bor mellett; máskor a hűtőszekrényben őrzött készételekből falatoztunk. Janó nagy szeretettel és agglegények ügyességével
tálalta föl a gáztűzhelyen átmelegített ételt, hol az „atelier” kellős közepén rögtönzött
ebédlőasztalra, félresöpörve néhány albumot és éppen „satuba fogott” vázlatdarabot; hol
meg a budai hegyekre néző teraszon szolgálta föl a harapnivalót egy fatálcán. S az efféle
ritka alkalmat megragadva, a francia irodalomról beszélgettünk: örökké nyitott szelleme
mindenfajta újdonságot befogadni kívánt, s nem lévén hiú és önhitt ember, a nála fiatalabbtól is természetesen fogadta akár az egyszerű, akár a körmönfont szövegmagyarázatokat. S hát persze, hogy az egyik közös nagy „szerelmünk”: Marguerite Yourcenar került
a legtöbbször szóba, neki személyes találkozás nyomán vált maradandó élményévé a finomlelkületű írónő, nekem többszöri párizsi és belga ösztöndíjam alatt szerzett olvasmányélményeim okán. Kilencvenhét novemberében a mifelénk nem kellő mértékben ismert írónőnek szenteltünk egy kiállítást, melynek anyagát a Janó által Londonban készí-

2006. február

41

tett Yourcenar-fotók alkották; erre a rendkívüli alkalomra még Bruxelles-ből is ellátogatott a cívis városba a Yourcenar Alapítvány titkárnője.

*
Nem tagadhatom, hogy Janó közvetlensége ellenére, kétszer is meg kellett fontolnom szavaimat, mielőtt kimondtam volna őket, részben hogy bizonyos idő elteltével is méltó legyek a figyelmére, részben hogy folyton kiindulási vagy visszatérési pontot nyújtsak termékeny párbeszédünkhöz. Kass közvetlenségére mi sem jellemzőbb, minthogy az olykor
korlátokat és előre nem sejthető buktatókat is rejtő mester-tanítvány viszonyt mindjárt
barátságunk legelején oldotta, s íróként fogadott el, akinek később is szeretettel tervezte
kötetei borítóját és illusztrálta regényei szövegeit. Bátran állíthatom, hogy baráti kapcsolatunk fesztelenségét nem zavarta meg az a fajta kérdés, melyet Martin du Gard joggal vet
föl Maumort-ja naplójában egy helyütt: „Hogyan is ismerhetnénk meg egymást? Soha
nem mutatjuk magunkat olyannak, amilyenek vagyunk, és még magunk elől is elrejtjük
valódi arcunkat”. Maumort rátapintott az elmúlt fél évszázad emberi kapcsolatainak egyik
legneuralgikusabb pontjára, a másik előtti megnyílás és a befogadás kölcsönösségére, mely
megannyi aspektusát felveti: a rejtekezés és szemérem, az álarc mögé búvás és őszintétlenség, a bizalom és érzelemnyilvánítás, az önismeret és közlésvágy kérdésének. Ezekre
a két fél közötti zavartalan közlekedést biztosító feltételekre úgy tudunk megfelelőképpen
rátapintani, ha elménk ítélőszéke elé kényszerítjük tetteinket és bírálatainkat, s nem vagyunk restek elmarasztaló ítéletet hozni a saját pörünkben.
Nem tudom, hogy mit nyert Janó a velem folytatott párbeszédek során, jómagam bizonyságot szerezhettem arról, hogy bár az emberi értékek és az érdeklődés szempontjai is
jelentősen változhatnak idővel, ellenben a hagyományos polgári erények őrzői és a meghaladni vélt alkotói elvek vallói nem lesznek feltétlenül maradiak, kevésbé tiszteletre
méltók és szeretnivalók, mert nem akarnak a „korszerűség” az illékony természetű divat
rabjává válni. S bár régtől fogva a „korszerűtlen elveket” vallók táborába tartozónak tudtam magam, Kass állhatatossága és következetessége megerősítette elhatározásom helyességébe vetett hitemet, bármennyire is iparkodtak elveim ellenkezőjéről meggyőzni oly
sokan.
A megismerésről és a bonyolultan összetett folyamatról eszembe jut a fényképezés:
Janó állandó jelleggel és mindenütt fotografálta környezetét és azokat az embereket, akik
szűkebb vagy tágabb társaságában megfordultak, mondjuk a saját kiállításán vagy születésnapján, esetleg egy asztaltársaságban vagy irodalmi esten. Valljam meg őszintén, eleinte fonáknak hittem a helyzetet, hogy egy ismert, sőt elismert művész készít felvételeket
kevésbé vagy alig ismert egyénekről, ahelyett, hogy maga állna modellt egy profi fényképész lencséje előtt, vagy hagyná magát megörökíttetni az utókor számára. Ismertem anynyira, hogy tisztában legyek a ténnyel: egyáltalán nem szereti mórikálni magát, nem szeret pózolni vagy álarcok mögé bújni, s láttam nem is egy elképesztően izgalmas fotót róla
neves kortársak társaságában, mégis szokatlannak tűnt sokáig a „szerepcsere”. Majd azt
gondoltam, hogy a levelezéshez hasonlóan kihalóban lévő műfajt: a fotókkal való dokumentálást igyekszik elvégezni, olykor talán mások helyett is, s teszi ezt úgy, mint minden
általa végzett tevékenységet: nem kevés alázattal és buzgalommal. Egy idő után azt is
megsejtettem, hogy elsősorban nem dokumentálni óhajt, miként az irodalmi újságok vagy
múzeumok részére dolgozó fényképészek szokták kattogtatni gépüket, noha élve a lehető-

42

tiszatáj

ségekkel, valóban szívesen örökítette meg a „rendkívüli pillanatokat”, melyekből bőven
jutott neki osztályrészül. Sokáig azon a meggyőződésen voltam, hogy André Kertészhez
s más jelentős fotográfusokhoz hasonlóan, a valóságlátásnak és – láttatásnak ezen a területén is szeretne „művészit” alkotni, de látván az általa készített „portrékat” és „életképeket”, megértettem, hogy sem Nadarral, sem másokkal nem akar versenyre kelni. Janót
sokkal profánabb, mondhatni emberibb vágy ösztökélte fényképfelvételek készítésére:
a fotózás révén akarta megismerni a másik embert, pontosan abban a „zárt erőtérben”,
amelyről Roland Barthes írt: „a fényképezőgép lencséje előtt egyszerre vagyok az, akinek
hiszem magam; akinek láttatni szeretném magam; az, akinek a fényképész hisz; és az, akit
a fényképész művészetének bemutatására használ fel”. Nem véletlenül küldte meg az általa megörökített egyéneknek azokat a fotókat, melyeket megküldött, hiszen az elkészült
féltucatnyi képből pontosan tudta: melyiken miféle szerepbe, álarcba bújt szemlélődésének alanya. Janó kezében sokkal hatásosabb fegyver volt a fényképezőgép, mint az írókéban a toll, mivel Barthes fölfogását a magáénak vallva, bizonyságot adott a másik ember
valós vagy rejtett szándékáról s hitelesítette azt a közeget, színházat, amelyikben a szerepét igyekezett eljátszani.
Nézegettem még egy darab ideig Kass fotográfiáit, melyek segítségemre voltak az önéletrajz-írásról szóló dolgozatom fogalmazásában, hiszen éppúgy múltam egy-egy kiváltságos pillanatát idézték elém, akár a tollamra toluló, agyamat delejező szavak.

KASS JÁNOS: SZENT DÁVID (1976)

P É T E R L Á S Z L Ó 80

ÉV E S

Péter László köszöntése
Amikor január közepén a szegedi Somogyi-könyvtár kiállítással köszöntötte volt munkatársát, a meghívóra ezt a mottót írták: „Az Úr: Az Isten sem tudja ezt már fiam. Kérdezd
meg a Péter Lászlót…” Jó érzékkel idézték a mondatot, hiszen ez a Fiskál Istvántól vett
szellemesség az életmű egyik központi eszméjére utal. Vannak, akik a reneszánsz univerzalizmus kései változatát látják benne, az emberi sokoldalúságnak a mögöttünk lévő században már szinte megvalósíthatatlan igényét, mások afféle polihisztorságot gyanítanak.
Talán ők sem tévednek, hiszen Péter László az irodalomtörténet mellett nyelvjárástannal,
nyelvműveléssel, néprajzzal, népköltészet-elmélettel, textológiával és bibliográfiával is
foglalkozik, nem is szólva helytörténeti és közéleti érdeklődésének tengernyi dokumentumáról. Péter László az utóbbi években is ontja a különböző diszciplínákhoz kapcsolódó
írásait, csak az elmúlt évben négy önálló kötete jelent meg. Egyre világosabban látszik,
„enciklopédikussága” nem egyszerű folytatása a felvilágosodás műveltségmodelljének,
nem csak a tudományos ismeretek rendszerezése és leltározása, mely a tárgyi teljesség
birtoklására irányul. Inkább a kereső nyugtalanság nyilvánul meg, mely mindvégig tények
közelében kíván maradni. Péter László tudja, hogy a nem ritkán fellengzős elméletek jönnek-mennek, de az általa föltárt adatok akkor is megkerülhetetlen adatok maradnak.
A Tiszatáj 2001-ben Kívül a körtöltésen címmel a kötetben addig meg nem jelent irodalmi tanulmányokat adta ki. „A szétszórt írások – olvashattuk az utószóban –, olyanok,
mint a temetetlen holtak. Kötetbe gyűjtve talán nem vesznek el az olvasók tekintete elől.
Azzal áltatom magam: a – hálás vagy hálátlan? – utókor is talál bennük annyi maradandót, hogy elfogadja: összegyűjtésük nem volt haszontalan.” Ebben a hitben adtuk most ki
Péter László Népköltészet és irodalom című kötetét.
Péter László munkássága Szeged irodalom- és művelődéstörténetével forrt
össze. Amikor 1998-ban Hollósi Zsolt kérdéseire válaszolt, arról is beszélt, hogy az
emberi szellem és tudat uniformizálódásával szemben „kell, hogy ezek a sajátos, jellegzetes helyi szellemi eredmények és értékek tudatosak legyenek és átplántálódjanak a harmadik évezredbe. Ezt a célt akarom írásaimmal szolgálni”. A Tiszatáj első
szerkesztőjének, Szeged nagy tudósának
kívánjuk, hogy munkálkodásával még sokáig szolgálhasson.

O. S.

44

tiszatáj

BARNA GÁBOR

Péter László a népműveltségről
Néprajz, népműveltség. Két tanulmány, 1948, 1949. Szeged. Bába Kiadó, 2005.
A 80. születésnapját ünneplő Péter Lászlót elsősorban irodalomtörténészként tartjuk
számon. Ezért többeknek meglepőnek tűnhet, hogy munkásságáról a Néprajzi lexikon is
megemlékezik, kiemelve Az egyéniség a népkultúrában (1947) című cikkét, Kálmány Lajosról írott – mindmáig legteljesebb – életrajzát (1952), A népköltészet időszerű kérdései
(Szeged, 1956) írását, valamint bibliográfusi tevékenységét. Érdeklődési köreként pedig
a népköltészet, az irodalom és a népköltészet kölcsönhatásának vizsgálatát és a tudománytörténetet jelölte meg a nyelvészeti és irodalmi érdeklődés mellett. (Néprajzi lexikon IV.
Budapest, 1981. 232.)
Péter László folklorista is. Pályája kezdetén, az 1940-es években annak indult, s életútja csak fokozatosan terelte őt az irodalomtudomány felé. Dolgozott két múzeumban is
(Karcag, Makó). Történeti-néprajzi falumonográfiák szerkesztésében is szerepet vállalt
(pl. Szatymaz). Az 1990-es évek végén előadásokat tartott a szegedi néprajzi tanszéken
Kálmány Lajosról. A Néprajzi lexikonban kiemelt írásait is rendszeresen hivatkozzuk/hivatkozzák. A most közzétett, mindmáig, azaz több mint fél évszázadig kéziratban elfekvő
tanulmányai valóban azt igazolják, hogy az 1940-es években ugyanolyan joggal válhatott
volna belőle a magyar néprajz és folklorisztika meghatározó művelője, mint ahogy irodalomtörténész lett.
A könyv két tanulmányt tartalmaz: 1. A népkultúra értéke (1948), 2. Magyar etnoszociológia (1949). Mindkettőt elolvasva első benyomásom a meglepetés és a rácsodálkozás
volt: hogy az akkor 22 illetőleg 23 éves Péter László milyen tájékozott, felkészült és elmélyült az 1940-es évek társadalomkutatásának, a szociográfiának és a néprajznak korabeli elméleti vitáiban, milyen jól – azaz a későbbi évtizedek szaktudományi közmegegyezésének megfelelően – látja egyes kutatók munkásságát, s ítéli meg az egyes irányzatokat.
A szaktudomány akkoriban ható külföldi (főleg német és skandináv) képviselőinek magyarul hozzáférhető írásaiból is jól felkészült. Írása a 20. század közepének, az 1930–
1940-es évek néprajz- és társadalomtudomány-történetének máig hasznos összefoglalása.
Az egyes szerzőket bőségesen és jellemzően idézi, összefoglalja kutatási eredményeiket és
megállapításaikat, s rögtön szembesíti is más irányzatok megállapításaival. Az ismert nevek és irányzatok mellett kevésbé ismert véleményeket és kutatókat is bemutat, ütköztetve
őket. Utólag azt mondhatjuk, kár, hogy Péter László inspiráló írásai megírásuk idején nem
fejhettek ki hatást a szaktudományi közgondolkodás alakításában. Mindenesetre ma
hasznos segítséget adnak az egyetemi oktatásban egyes kutatók, irányzatok megismertetéséhez.

2006. február

45

Mindkét írás a népműveltségről (Péter László kifejezése) szól, az egyik inkább értékeléséről, a másik pedig inkább kutatásának eltérő szemléletű irányzatairól. Mindkét írást
jellemzi egy aktív, egy beavatkozó, egy alkalmazott tudományi szemlélet. Nem öncélú írások tehát, hanem szerzőjük a népműveltség értelmezése és kutatása révén a nemzeti műveltséget, s ennek megteremtése során egyfajta társadalmi átalakulást kíván szolgálni.
A népkultúra értéke (1948)
Az 1930–1940-es évek szaktudományi, tágabban társadalomtudományi, valamint politikai vitái tükröződnek benne. A tudománytörténet ezen a szakaszon már túllépett. De az
akkori problémák máig föl-fölbukkannak, közgondolkodásunkban is jelen vannak.
A népműveltség értékelésével kapcsolatban két nagy irányt különböztetett meg: völkisch (=néprajzias, szűkebb értelemben vett szaktudományos) és populaire (=szociografikus) szemléletet. Egy konzervatív, elsősorban a kultúrát magát szemlélő, illetőleg egy aktív, a társadalmat befolyásolni is igyekvő szemlélet. Ez talán megfeleltethető bizonyos fokig az akkori éles népi – urbánus vitának és megosztottságnak. De sajátos akusztikája is
lehetett a völkisch – német és a populaire – francia kifejezés használatának közvetlenül
a háború után.
Sok korabeli társadalomtudós véleményét idézi és szembesíti egymással, jól jellemezvén a kort, amelyben születtek. Máig gazdagító, ha az egyes kutatók véleményét megismerjük a paraszti kultúráról. Néprajzosok mellett olvashatjuk más bölcsészek és társadalomtudósok, filozófusok, szociográfusok, írók véleményét is: Bálint Sándor, Györffy István, Erdei Ferenc, Karácsony Sándor, Imre Sándor, Prohászka Lajos, Várkonyi Nándor,
Révay József, Bartók Béla, Vargyas Lajos, Kodály Zoltán, Ortutay Gyula, Marót Károly,
Tomori Viola, Vitányi Iván és még sokan mások. A tárgyalt összefüggésben sok név ismeretlenül cseng (Révay József, az író, vagy Prohászka Lajos például).
Péter László elsősorban Erdei Ferenc populaire-nek minősített nézeteit fogadja el.
A könyvet olvasva nem könnyű követni a számtalan szerző álláspontját, de ebben sokat segít
Péter László értékelése, a nézetek kibontása sok-sok idézettel és egymással történő szembesítésük. Péter László szemlélete, bár hajlik a populaire irányzat felé, föl akarja oldani
a két szemlélet különbségét és szembeállítását. Azt írja: „ha azonban szemléletünkben népkultúrának azt tartjuk, ami stílus és ízlés tekintetében szervesen kapcsolódik az eddigi parasztkultúra hagyományaihoz, akkor a ’fölélesztés’ is ’továbbéltetheti’ a hagyományos
kultúrát … az újabb, fejlettebb társadalmi viszonyoknak megfelelően” (59).
Számos kérdés ma is aktuális. Azok is, amelyeket Péter László fülszövege kiemel, de
mások is: Kádár Zoltán például kritizálja a hamis misztikába menekülést, az újpogányságot, s a turáni művészetet (64.). Ez az irány bizony ma is jelen van társadalmunkban. Bibó
István és Veres Péter vitájára utalva (74.) azt írja, hogy talán az elvesztett/elveszett természet-közeliség (Veres Péter) kompenzációját hozhatja el ismét a népműveltség (72–74).
A 20. századi történészekre, történetfilozófusok (Ortega, Huizinga, Spengler), de az
orosz irodalom alapján is összefoglalóan megjegyzi, hogy a kultúra és a civilizáció nem
egyenlő. Lényegében a civilizáció és a kultúra összevetéséről, szembenállásáról, szembeállításáról van tehát szó (78–83 skk): „a civilizáció fejlődik, de megöli a kultúrát” (84).
S fél évszázad múltán, a televízió és a számítógépek, az internet korában látjuk, nagyon is
igaz ez a megállapítás.

46

tiszatáj

Sokat foglalkozik Péter László a tudomány egyik központi kategóriájával, a hagyománnyal. Sok idézetéből kiviláglik, hogy a hagyomány fogalma nagyon is összetett, rétegzett. Egyfajta viszonyfogalomként is értékelhető, úgy, ahogy ma elsősorban tesszük (92).
A műveltség szervező erejeként említi (93.): „a hagyomány mindig megrostálása a múltnak”
(21.). Jelenségek szerveződését érti alatta. A hagyomány az tehát, amely műveltségünket
megszervezheti. Ez pedig lényegében nagyon közel áll napjaink kétségtelenül kicsit divatosan használt „kitalált hagyomány”-fogalmához. Akkor beszélünk erről, amikor a jelenségekhez fűződő viszonyunk alapján újraalkotjuk műveltségünk egyik vagy másik területét, vagy kultúránk elemiből valami újat szerkesztünk meg. Bár a „kitalált hagyomány” fogalmának használatát egy közelmúlt kiállítás kapcsán Péter László bírálta, a negyvenes
években vallott fölfogásából lényegében következik gondolkodásának ez az iránya.
Tanulmányában elsősorban arra próbált választ keresni, hogyan lehet megmenteni
a parasztságot és a népműveltséget a barbár átmenettől, a kispolgári kultúra silány tömegtermékeitől. A második világháborút követő, nagy változásokat hozó években látott erre
lehetőséget. A kiút, a megoldás a „közkultúra” lehetett volna (105). Véleménye szerint
a néprajznak tudatosan be kell avatkozni ebbe a folyamatba, hogy a paraszti kultúrát /
népműveltséget ne egy álkultúra, a selejt, a giccs, „az ízletes étel helyett a moslék” váltsa
föl (93–94.), hanem egy magasabb szintű és értékű kultúra. A 21. század első éveiből viszszatekintve azt mondhatjuk, hogy Péter Lászlónak nem lett igaza. Amitől félt, mára bekövetkezett. Az „ízletes étel” helyett itt van a „moslék”. A társadalmi változások ugyanis
egészen más irányt vettek, mint azt 1948–1949-ben, vagy éppen 1945–1948 között,
a „szabadművelődés” korszakában látni lehetett, vagy sokan látni vélték. Nem lett öntudatos parasztság (96.), aki vállalja műveltségét (tájnyelv, viselet, rítusai stb.), hanem lett az
erőszakkal létrehozott termelőszövetkezet, s ez nemcsak a parasztságot, hanem a proletárdiktatúra keretei között az egész társadalmat megnyomorította. Ennek végrehajtói pedig sokat tanul(hat)tak a Péter László által haladónak tekintett populaire irányzat doktrinaire képviselőitől.
Ebben a gondolatsorban több figyelemre méltó elem is van, amely Péter László felfogásának korszerűségét láttatja. Az egyik a „beavatkozás – be nem avatkozás” gondolata,
amely ugyan a szerző helyes megítélése szerint a populaire-nek nevezett irányzattól nem
áll távol (lásd pl. a felvilágosodás képviselőit) – ezt inkább a másik tanulmányában részletezi. Máig visszatérő problémája ez a néprajznak és főleg a nyelvtudománynak (nyelvművelés). A tanulmány megírása utáni évtizedekben például, az 1950–1960-as években
a kultúrához sajátos megközelítés formálódott ki Angliában. Ez a kultúrakutatás (cultural
studies). Tápláló gyökerei között társadalomtudományokat találunk, elsősorban a kulturális antropológiát, s a kultúrszociológiát. A kulturális jelenségekkel szélesebb értelemben, minden társadalmi rétegnél foglalkozik, szemléletköre tágabb, mint például a néprajzé, az irodalomtudományé vagy a zenetudományé. Jellemzője a kultúra és a kultúrahordozó társadalom sokszempontú, multidiszciplináris megközelítése. De a direkt beavatkozás is a társadalmi folyamatokba, a radikális társadalmi mozgalmak, forradalmi
megmozdulások marxista szemléletű segítése. Mára persze ez a szemlélet lehiggadt. De
ma, 2005-ben olvasva a tanulmányokat, valami hasonló aktív beavatkozást sürgethetett
Péter László 1940-es évek végén. Talán a marxizmus radikális társadalom-felfogása érezhető nézetében.

2006. február

47

Összefoglalójában Péter László megállapítja, hogy „a magyar néptudomány mindig
politikus tudomány volt” (108.). „A hungarológus feladata a nép életének, a nép sorsának
a vizsgálata, de a rajta való aggódás is, a rajta való segítés is” (108.).
Visszatekintve azt kell mondanunk, hogy Péter László idealista volt a népkultúra jövőjével kapcsolatban (107.). A néprajzot egyfajta történeti műveltségtudománynak tartva
azt mondja, hogy a magyar néprajz föladata, „hogy ma fényképezze a még föltalálható parasztkultúrát, holnap figyelje a közkultúrává változás különféle módjait és törvényszerűségeit, holnapután vizsgálja a kifejlődött közkultúrát, és megállapítja a parasztkultúra
teljes pusztulását” (108.). Az hiszem, ha ma más szavakat használnánk, másként is fogalmaznánk, de lényegében ebben a gondolatban tudnánk összefoglalni a néprajz 20. századi
tudományfejlődését. Azzal a megjegyzéssel legfeljebb, hogy a parasztkultúra ugyan eltűnt,
de a közkultúra nem alakult ki, illetőleg a kultúra kettészakadt egy tömegkultúrára, és egy
elit kultúrára. Nem lehetett akkor előre látni a világ ilyen rohamos globalizálódását, a világfalu kialakulását. Amely nem felemelte, hanem elsekélyesítette a kultúrát. A pénz és
a hatalom kultúráját hozta, okozta. De azt sem lehetett előre látni, hogy a néprajz tudományfejlődése szemléletben és módszerben szintén követni tudja és fogja ezeket a társadalmi változásokat.
Magyar etnoszociológia (1949)
Péter László másik tanulmánya két nagyobb tartalmi egységből áll: az első egy társadalomtörténeti áttekintés, egy vázlatos parasztságtörténet, amely ennek az osztálynak a kialakulását mutatja be történetileg a 11. századtól kezdődően (visszanyúlva egy-egy gondolat erejéig korábbi időszakra is) egészen a 20. század közepéig. Itt is nagyon sok szerző
gondolatait értékeli a Szerző, de leginkább Erdei Ferenc, Ortutay Gyula és Tomori Viola
írásaira, megállapításaira támaszkodik. Sajnálatos, hogy amíg az első kettő kutatásait és
megállapításait ismerjük, addig a szegedi fiatalok közé tartozó Tomori Viola nagyszerű
könyveit ma már nem nagyon olvassák az emberek. A könyv második részében pedig a parasztkultúrát mutatja be, és értelmezi alakulását, változásait, fennmaradási lehetőségeit.
Azt mondhatjuk, hogy a tanulmány utólag is betölt egy gondolkodástörténeti hiátust
a parasztság koronként változó megítélésének áttekintésében. Már az előző írásból megismert ellentétpár bontakozik ki itt is: a paraszti társadalom és kultúra organikus, a nem
paraszti (polgári, magas) organizált. Nagyon fontos megállapítása Péter Lászlónak, s ezt
ma sem lehet eléggé hangsúlyozni, hogy a kultúra bizonyos szintjének megvalósítása
anyagi lehetőségek függvénye. A korabeli néprajz által vizsgált paraszti kultúra inkább
csak egy szűk paraszti réteg sajátja volt, a birtokos kis- és középparasztoké. Helyesen ítéli
meg, hogy a paraszti kultúra elmúlásán való sajnálkozás, kesergés a völkisch szemlélet
következménye. S nem lehet azokat a társadalmi és anyagi viszonyokat konzerválni, amelyek ezt a kultúrát létrehozták, s amiben ez a kultúra parasztkultúraként létezett. Érdemes
ezen ma is elgondolkodnunk. Hiszen egyfajta kesergés ma is van bizonyos jelenségek elmúlása fölött. A negyvenes éve óta azonban annyi változás történt a szaktudományban,
hogy ma már ezt az attitűdöt is értelmezi a néprajz: mögötte egyfajta társadalomkritikát
lát, egyfajta veszteségérzetet rögzít. Olyan szemlélet megnyilvánulása ez, amely napjaink
szélsőségesen individualizált társadalmában valamiféle közösségit és közösséget, azaz or-

48

tiszatáj

ganikus társadalmat és kultúrát, egy sokkal inkább a természettel összhangban élő társadalmat és kultúrát szeretne látni, megélni.
A változás folyamatát akkor, az 1940-es években példákkal is felrajzoló Péter László
megfogalmazása ma már idealistának, utópisztikusnak, naivnak tetszik. Ahogy például
a paraszti költészetben, népköltészetben a dal és a mese alakulását megrajzolja: a parasztdaltól a szocialista viszonyokat megéneklő dalokig (nem tudhatta, hogy születtek ezek),
vagy a „mese misztikus álomvilágát” tükröző parasztmese helyébe a tudatos, világos rendet tükröző történet lép. Itt érzünk bizonyos osztályharcos szemléletet. Maga is jelzi az
utószóban, hogy akkoriban ismerkedni próbált a marxizmussal, Lenin, Lukács György,
Balázs Béla műveivel. Vannak nagyszerű meglátásai is, mint pl. a mese és a (legtöbb) film
összevetésében, miszerint a film a 20. század „népmeséje”. Érinti, bár nem fejti ki részletesen, azért, mert mindkettő azonos epikus törvényszerűségek szerint szerkesztődik, s nagyon fontos lélektani szerepet tölt be az egyén gondolkodásában: a kicsi is sokra viheti,
érdemes küzdeni, a jó elnyeri jutalmát, a gonosz a büntetését stb. S ez még ma is fontos,
hiszen ha csak mai hatalmi viszonyainkban körülnézünk, látjuk, hogy a világunk pontosan
fordítottja ennek a mesei világnak – kell tehát a lélektani megerősítés, és a kompenzáció.
A paraszti, a paraszti jellegű kispolgári után vagy helyett azonban nem alakult ki a szocialista új típusú paraszt és annak magasabb rendű kultúrája tehát, ahogyan azt sokan
– közöttük a Szerző is – várták. Az 1940-es évek végétől a történelem más utat vett. Péter
László minősít, értékel. Ötven év multával azt mondhatjuk, hogy a ma néprajzának szemlélete kevésbé értékelő, azaz minősítő, sokkal inkább értelmező és megértő. Még önmagával szemben is.
Az alkalmazott néprajzról azt írja (164.), hogy a kormányzatnak ismernie kell a sajátos
társadalomtörténeti fejlődés alapján kialakult nemzeti karaktert, hiszen csak úgy tud érdekében és hatékonyan dolgozni. Ebben igazat kell adnunk neki, de azóta sem törődött
egyik kormányunk sem azzal, hogy döntéseinek, politikájának kialakításában felhasználja
a néprajzi, szociológiai, antropológiai háttérismereteket.
E második, az etnoszociológiai tanulmány fő tanulsága, hogy a néprajznak társadalomtudománnyá kell válnia. Ezért épít a már emlegetett Erdeire, Tomori Violára és Ortutay egynémely tanulmányára, valamint kiemeli Gunda Béla, vagy éppen Faragó József,
Wellmann Imre egy-egy cikkét, könyvét.
Írása ma is aktuális, hiszen éppen az aktuálisan folyó bolognai folyamat keretében
a néprajzot a történettudományhoz kapcsolták, a szociológiát pedig a kulturális antropológiával társadalomtudománynak minősítették. Mindegyikük besorolása pedig az aktuális
szaktudományi besorolás szerint: bölcsészettudomány, néprajzi és kulturális antropológiai tudományok. Szóval nem ártana ma sem újraolvasni Péter László 60 évvel ezelőtti
írásait.
A néprajz persze legalább annyira történeti tudomány, ez is kiderül Péter László gondolatmenetéből, hiszen a társadalomtudomány néprajznak a néplelket kell tanulmányoznia. Ám a néplélek nem egy állandó valami, hanem a gazdasági, társadalmi és szellemi körülmények következében folyton változik (189.). Összefoglalóan megállapítja a Szerző:
a néprajz = paraszti művelődéstörténet.
Ennél a pontnál hadd utaljak arra, hogy a Szerző elismerésre méltóan nagy európai
eszme- és tudománytörténeti kitekintéssel fogalmazta meg gondolatait. Nemcsak Durk-

2006. február

49

heim és Mannheim, hanem Erixon, Thurnwald, az amerikai Paul Radin, a kultúrtörténeti
szemléletű, s ma méltatlanul háttérbe szorított páter Wilhelm Schmidt, a társadalomkutató Ferdinánd Tönnies, vagy a magyar Szalai Sándor nézeteinek alapos, megemésztett
ismerete ott van megállapításai mögött.
Végső megállapítása és tanulsága, hogy a néprajz társadalmi műveltségtudomány. Ez
pedig új módszer és szemlélet bevezetését követeli meg. Összegzésének gondolatai, amelyeket 8 pontban foglal össze, máig aktuálisak, megszívlelendőek, követendőek (212–
213.). Nézzük nagyon röviden! 1. A közösség gazdasági-társadalmi-művelődési jelenségeit
mindig fejlődésükben kell ábrázolni; 2. nemcsak struktúrájában, hanem funkcionálisan;
3. a valóság egészére figyelve (s nem mazsolázva, ahogy ő írja); 4. tekintettel a nép/etnosz
modern fogalmára; 5. a jelen valóságát rögzítve; 6. az egyéniség és a közösség sajátos kölcsönhatásában; 7. tekintettel az új közkultúra tipikusságára; 8. s nem mondhattunk le
a magyar alkatnak, a nemzeti jellemvonásoknak kutatásáról.
Péter László új könyve nagyon fontos, informatív, tanulságos. És nem csak az egyetemi néprajzi oktatásban. Szükséges volna minél több embernek átolvasni, s tartalmán elgondolkodni. Jó, hogy majd 60 év lappangás után is megjelent. Tanít, gondolkodásra és
átgondolásra serkent.

KASS JÁNOS:
IN MEMORIAM TÓTHFALUSI KIS MIKLÓS (1967)

Tanulmány
SZAKOLCZAY LAJOS

A pokoli torony
VONÁSOK S ZÉKELY JÁNOS ARCKÉPÉHEZ

Székely János (1929–1992) a huszadik századi magyar irodalom egyik legkülönösebb
alakja. Bár két kismonográfia, illetve portré-jellegű összefoglalás is készült életművéről
(Elek Tibor, Szász László), a tíz év előtti Kulcsár Szabó Ernő-féle magyar irodalomtörténetből még a neve is kimaradt. A „búvópatak-sorsot” magyarázhatja a költő szokatlan önjellemzése – magát a konzervatív, figyelemre se méltó alkotók közé sorolta –, de méginkább az a furcsa értékszemlélet, amely az erdélyiség megfogalmazásakor csupán a megszokott, hagyományos építkezésű műveket díjazza, s figyelmen kívül hagyja az ettől alapjaiban elütő alkotásokat.
Magyarán, Székely János filozófiai megalapozottságú gondolatisága, s az ennek a jegyében alakult líra-, dráma- és próza-életmű főbb vonalaiban teljesen más, mint az Áprily
Lajostól Dsida Jenőn és Tompa Lászlón át egészen Farkas Árpádig húzódó vonulat akár
legjelentősebb állomása. Az elődökkel való találkozási pontok itt-ott fölfedezhetők (például az angyalok citeráján játszó Dsidával), de inkább a különbség a számottevő. Az, ahogyan Székely a maga „konzervatív” módján fölrúgja a szabályokat. Vagyis a Kós Károly-i,
különben csodálatra méltó „helytállás” költészettől (Kiáltó szó) eljut a Camus és Orwell
nevével jellemezhető terrénumig. A huszadik század és a galádságai által megbolygatott
modern ember életérzéséig, léttapasztalatáig.
Székely János számára, jóllehet legnagyobb hatású parabolája, a Caligula helytartója
(is) e felé mutat, már nem a kisebbségi sors, a hamis „istenei” által meggyalázott nép veszszőfutása az érdekes, hanem az egyetemessé tágított kozmikus hiány mint az emberiséget
sorvasztó, azt szabadságától megvonó negatív erőtér fojtó hatása. Amely által a létezés
alaptörvényei teljesen megváltoznak. A világról, főképp ha kivonatik belőle az ember,
többé már nem lehet emberi nyelven beszélni – véli a meghasonlott, keserűségében
a „valódi világot” gyakran a mítosszal fölcserélő (helyettesítő?) filozófus –, ám mégis ezt teszi az „elgondolt elgondolhatatlan” eszmerendszerében. Bunkere, ósdi fogás, lehet az önmaga által is lesajnált blankvers, s ezáltal körül is veheti fojtó magányának (igaz, Arany
János lámpásaival megvilágított) sötétsége, de ami ebből sugárzás, az Petroniusra figyelve
is önkínzó lelkifurdalás, tiszta költészet. „Két ilyen kedves, hűséges fiú! / Két ilyen tiszta
lélek, amilyen csak / Reményeinkben élhet a világon! / S én, bűnös állat, megölettem
őket. / Ez ám, uram, a különös bukás. / Addig küzdöttem Caligula ellen, / míg Caligula
lettem magam is” (Caligula helytartója).

2006. február

51

Íme, a dráma drámája. A megsejtett, a politika által bedarált ember ad absurdumig
vitt, végül bűnösségbe torkolló – kereső – helytállása, fegyelme. A jó eléréséért folytatott
iszonytató küzdelem bumerángja.
Az erkölccsé tett, az édesapját a börtönből menekítő politikai hasznosság – önéletrajzi
elem – egyszercsak beszivárog az életműbe. Mert Petronius kegyetlen körülmények között
való küzdelme – az a szobor Isten házát meg nem gyalázhatja – valójában a romániai
diktatúra ellen zajlik. Amelynek egyik építőköve a „nem szeretem” – taktikai okokból
a zsarnoknak egy kissé behódoló – vers is. Evvel talán az apja is megmenthető.
Ám Sütő András hiába írta a második verseskönyv kapcsán (Mélyvizek partján, 1957),
szigorú „baráti” figyelmeztetését – „gőgös tagadással válaszolva énekeled az oldhatatlan
magány, a cselekvésképtelenség és céltalanság, a szabályszerű opportunizmus ócska dallamait” – Székely jégszikla volta, belülről megélt társadalmi dermedtsége továbbra is
megmaradt. Talán Kovács András Ferenc, a romániai magyar líra legtehetségesebb fiatalja világított rá a legtalálóbban a személyiség lényegjegyeire. „Sem a Somos-tető, sem
a Vácmány, tán még a Hargita léptékével sem mérhető maradéktalanul az ő komor nagysága. A semmiség hidegszelében megőszült szirtek illenek hozzá: szelleme súlyos, kőkemény. Nehéz viselni tévedéseit, még nehezebb igazságait…”
Tévedés? Igazság? Viszonylagos fogalmak. Székelynél az írás – figyelmeztet Elek Tibor –
akárcsak a nagy orosz próza alkotóinál, Tolsztojnál és Dosztojevszkijnél – confiteor. Vagyis gyónás, bűnmegvallás, vetkezés. Ha a költészetét nézzük, Szabó Lőrinc-i önfeltárással.
Ebben az önfeltárásban nem a metaforikus bőség, a képek kavalkádja segíti, hanem
valaminő aszkéta hajlamról tanúskodó, a visszanyelt sírást gyakran kopogó rémületté tett
gondolatiság. Rögeszméje, és ezt ki is nyilvánítja, hogy a költőknek filozófusokká kell
válniuk, mert korunkban „az emberi totalitásra, az ember világbeli helyzetére vonatkozó
tudás, a nemes és jó értelemben vett embertudomány a költészetben kap helyet, és csak
a költő valóságközelségére, érzékenységére támaszkodhatik.”
Persze a költő sosem lesz filozófus – József Attilától tudjuk: a líra logika, de nem tudomány –, és Székely János „embertudománya”, humánummal övezett történelmi (társadalmi) bölcselete sem egzakt dolgok gyűjtőhelye. Földes László, a költő világképét taglalva, már korán figyelmeztetett arra, hogy „az ember is csak porcikája az örök körforgásban levő szenvtelen természetnek, akárcsak a csillagok, a föld, a növények, az állatok”.
A költő „az emberélet iromba folyamában” lévő fölösleges (?) súlyokkal – cél, értelem, akarás, igyekvés, haladás – a természet legegyszerűbb tulajdonságát, a „van”-ságot , a létezést
állítja szembe. Nagy filozofikus verse, A folyó a Nagyság diadalmát ünnepli. S a mitológiából ideemelt hős, Télemakhosz – Odüsszeusz és Pénelopé fia –, vagyis „Telemakhosz az
ember igazolja a természetet”. „Eredj tehát! Megbünteti a föld / Azt, ki nem tud csak látni
és tagadni. / De nem csalódik az, aki merész / Ennen mélysége titkait kutatni. / Az én világom törvény nem köti: / Belőlem támad és belém hal vissza. / Magamba néző, fénytelen
szemem / Tulajdon fényem százszorozva issza” (Telemakhosz).
Ha igaz is, amit megint csak Földes állít. hogy „ha cél, értelem, haladás, igyekvés, akarás (…) puszta fikció, akkor nincs értelme a kutató szellem erőfeszítéseinek, az egyetlen
értelmes dolog az önmagunkba fordulás és a szemlélődő tétlenség vállalása”, s ha némelykor el is csodálkozhatunk azon a titokzatos, fatális determinizmuson, amely Székely János
törvénylátását (kiemelés – Sz. L.) átitatja, a drámákban, ahol a kisebbségi magyarság és

52

tiszatáj

az erkölcs megőrzése a tét, minden a visszájára fordul. Pontosabban a költészetbe oltott
pesszimizmus, ez a sötéten is világló erő szab törvényt a kelepcéből való kimenekedés
módozatainak.
De vissza a versekhez! Hiszen Székelyt, legalábbis nálunk, szinte csak drámaíróként
ismerik. Igazságtalanul. A költő és a prózaíró legalább annyira jelentős, mint a színművek
szerzője. Sőt, az egész életműnek a költészet az alapja. Ezt a négyfelé irányuló „hármas
csillagzatot” ünnepli, épp a Semmi – soha (1994) című gyűjteményes verseskötet kapcsán,
a középnemzedékhez tartozó, ugyancsak több műfajban alkotó Bogdán László is: „Székelyt mindenféle vád és önvád alól saját zseniális versei még zseniálisabb prózája, felzaklató drámai és csillogó esszéi mentik fel. Az életműve.”
És ez az életmű, hálózza bármely filozófiai kétely, a költészeten nyugszik. „A vers világmodell, semmi sem méltó a költészet névre, ami nem a világ szerkezetét modellálja” –
írja egy helyütt. Modernsége persze a Nyugat-ból táplálkozik, babits-i modernség, amelyet
nem zavarhat meg semmiféle avantgárd. S ha némelykor el is hangzik vele kapcsolatban,
hogy a műveinek egésze „kevésbé líra, mint inkább versbe szedett filozófia” (Cs. Gyímesi
Éva), a kíméletlen önvizsgálat, amelynek szinte minden szavával önmagába hasít, igencsak karakteressé teszi a hatvanas években már jól kialakult költőarcot. Az Önarckép,
1960 a tükörbe nézés – a bűnkereső józanság – iskolapéldája. „Úgy van: enyém e meggyötört arc. / Mit tettem én, boldogtalan, / Mi szörnyet láttam, hogy fehérbe / Váltott hajdan sötét hajam? / Mi ért, hogy oly fanyarrá értem? / Mi bűnt követtem el vajon, / Hogy
hangtalan beismerések / Lebegnek sápadt ajkamon?”
„Megeshetik, hogy / Maga a bűntudat a bűn? – kérdezi A tigrisben. Olyan önkínzó érvényességgel, mintha ezt az állapotot az egész életműre ki akarná terjeszteni. Ki is terjeszti, és ez az éberen figyelő számonkérés, a jó és a rossz közötti örökös kutakodás lesz
életművének esszenciája. A létezés mint magánélmény, mint a férfi és a nő közötti, öröktől
fogva tartó harc szenvedés-foglalata gyakran válik versének ihletadó forrásává, ám – némelyek számára szokatlanul – a politika (például az 1956-os magyar forradalom elsiratása) is szólásra bírja.
Gyakran csak a természeti katasztrófa képeiben, szimbólumok által fölfedve-rejtve jelenik meg a borzalom (Vihar után; Beborul), de néhány nagy versében, legkivált a Két kos
között címűben, már prófétai hevülettel, kérdések kínzó formájában is. Székely Jánost erkölcse és elszenvedett – a közösséggel azonos – sérelmei tették politikussá. „Jaj, népem,
jaj, te vak, te áldott, / Hol kell magad, népem, találnod? // Hol tengődsz? Kunyhaid hol
állnak? / Miféle pontján a világnak? // Miféle átokverte téren? / Micsoda szélütött vidéken?” Majd ugyanitt: „Jaj, népem, jaj, te vak, te áldott, / Hol kell magad, népem, találnod!
// Örök viharban, örök éjben, / A féltekék kereszttüzében, // A megütközés pontján éppen… / Két rossz között, a legközépen… // Hol nem tudtak megélni mások: / A vákuumban lett lakásod!”
Idegen-e ez a hang az egyik legszebb szerelmes versében, a Bölcsőben megütött „halálomig, halálodig” ringató dajkálástól? Aligha. Csak itt „az emberélet” ős gondja és örök
talányával szemben „az örök vihar, örök éj” egyetemes megvertségtudata hangsúlyozódik.
Mint ahogyan az 1973-as keltezésű, de csupán 1979-ben, A nyugati hadtest című elbeszéléskötetének a „függelékeként” megjelent A vesztesek „történelmi rajzában”. Nem véletlen
a műfajmegjelölés, hiszen a költemény csak a nagyon is árulkodó alcímmel – Újkori met-

2006. február

53

szet: A tüzérség visszavonulása – mehetett át a cenzúrán. Ám így is kivehető belőle ezredéves vereségeink maisága.
„Vereségre termett nép, / Évezredek óta verik, / Egyébre se jó: / Ez a sorsa. / Vonul
sorsába beletörődve, / S talán még büszke is / Erre a sorsra. / Mert ki tudja, igaza volt-e /
A csata előtt? // De most már igaza van. // Ki tudja, jogos ügyért / Szállt-e csatába? / De
most már jogos az ügye. // Vonul a füstbe, az éjbe, a sárba, / Vonul a tájba merülve.” S a
befejezés szigorú következetességgel azt is megmondja, hogy hová az apokaliptikus menet: „Új ezerévek / Ezer új veresége felé. „
Székely János önmagába vájkáló, önmagának is fájó, gőgös, minden irodalmi díjat és
kitüntetést visszautasító poéta volt. Rettenetének, mondottuk már, megvolt a filozófiai
háttere, „világidegenségének” és „embergyűlöletének” a pesszimizmus volt a foglalata. Sokáig úgy tetszett – még Arany Jánossal is az azonos érték alapján parolázott –, hogy alig
van nagyság, akire bátran föl tud nézni. Egyik utolsó verse, a Nemzedékek (1986), viszont
szépen kijelöli azt a kört, amely – hogy le ne maradjon tőlük – állandó munkára, és a valakihez-valamihez való tartozás méltóságára sarkallta. „Szabó, Szabédi, Németh, Illyés… /
Egembe nyúló néma szirtek! / Nem néztek ők reám, de mégis, / Volt még, akikre föltekintsek. // Csúcsokra, szédítő tetőkre / Nem hágtam én, nagyobb se lettem, / Mégis,
ahogy a magasba nézek, / Már csak az égbolt van felettem.”
Vállalt konzervatív hang. S e megvallással – mi mást tehetne, ilyennek született –
gyakran kérkedik is. Mindig komolyan mondja, amit mond, ám szavai mögött lehetetlen
nem észrevenni egy megbántott, sérülékeny lélek maszkjátékát. Drámaírása is ilyen,
csupa szabadkozás, hátrálás, önmaga sajnálása. Mintha nem volna tisztában saját értékével, mintha a színpad csak dramaturgiából állana, s a mondanivaló – Székelynél mindig
a költészetbe csomagolt erkölcsi „tanítás”, a filozófiailag megokolt őszinte tanúságtevés –
mit se számítana.
Elriasztja magától az érdeklődőket, s közben a legnagyobbak, például Harag György,
alig várják, hogy a maguk módján: agresszív látványszínházukkal színpadi látomássá tehessék a drámaköltő gondolatait. Egy-egy elemző fintorgásában lehet némi igazság – Székely tolla nyomán „gondolatilag-tartalmilag magas szintű írások születnek, amelyek azonban nem drámák” (Bécsy Tamás) –, de a színház azért a komplex megjelenítés temploma,
hogy a dramaturgiailag nem annyira frappáns színművekből is – teremtő látomással – létrejöhessen a csoda.
Szerencsére létre is jött. És itt nem annyira a monodrámaként is értékelhető Dózsa
című poémára gondolok, és nem is a Profán passió (1954) bibliailag erezett, a középkori
passiójátékhoz visszanyúló, ám fölöttébb modernizált dráma Jézus-Kajafás-Judás történetére (Judás Kajafáshoz: „Hogy lehet, hogy valami, és épp az ellenkezője? Hogy lehet,
hogy hűségem szerint el kell árulnom őt, és hűtlenné leszek, ha el nem árulom?”), hanem
a Gyulai Várszínház ősbemutatója óta elhíresült Caligula helytartójára.
A drámai jambusok görgette mondanivaló a hatalom és az annak kiszolgáltatott ember
fölött köröz – vércseként lecsapó igazság-gócaival –, mígnem a „lehetetlen” és a „muszáj”
egymásnak feszülésében megszületik az egyénre és a hatalomra egyként veszélyes patthelyzet. „Petronius nem akarja, hogy megromoljon az álma – írja monográfiájában Elek
Tibor –, ezért ahogy nem vállalhatja fel egy nép elpusztításának bűnét, úgy a Caligulával
való nyílt szembefordulást, a polgárháború kirobbantásának a felelősségét se. Caligula

54

tiszatáj

»muszáj«-a és Barakiás »lehetetlen«-e, azaz a birodalmi eszme és a nemzeti szuverenitás,
a zsarnoki becsvágy és népi igazság feloldhatatlan társadalmi szembenállása, számára
kezdettől a hatalomhoz, a császárnak tett eskühöz való hűség vagy a lelkiismeret szavára
hallgatás személyes dilemmájaként jelenik meg. A külső ellentmondás, konfliktus belső
ellentmondássá, konfliktussá válik.”
Hogy a tisztesség jegyében fogant „tétlen hatalom” két ártatlan ember életét követelte,
Petronius maga is – holott hadakozott ellene – Caligulává vált. Akit Harag György csaknem három évtized előtti színpadra állítása megrendített (fölülmúlhatatlan előadás volt
a gyulai Caligula helytartója), az aligha vonja kétségbe a Székely-drámák játszhatóságát.
Bár a Protestánsok és a Vak Béla király dialógushálója ugyancsak jól működött, a Caligula helytartója „kistestvérére”, a Mórokra hívnám föl újólag a figyelmet. (Ez a dráma is
bemutattatott Gyulán, a kilencvenes évek elején, a Harag-tanítványnak is mondható
Tompa Gábor rendezésében.)
Székely a mű alcíme szerint történelmi tanulmányt [írt] öt felvonásban: ám ennél
valójában sokkal többet tett: a sok száz év előtt erőszakosan megkeresztelt és kiirtott nép,
a mórok tragédiáját leleményesen összekötötte egy közelmúltbeli valós eseménnyel,
Szabédi László tragédiájával. Pontosabban a róla mintázott és a dráma törvénye szerint
dúsított azon alakkal, Kibédivel, aki egy zseniális csavar folytán Husszein Al-Rúmival,
a granadai arab egyetem muzulmán tanárával egyazon személy. „Szabédi László életének
tragikus végtörténetében – írja Láng Gusztáv Az abszolútum joga és értelme című esszéjében – Székely János önmaga lelkiismeret-vizsgálatát végzi, sőt még közelebb járunk az
igazsághoz, ha nem [egyszemélyes] jelentést tulajdonítunk a történetnek, hanem felismerjük benne a mi alapvető erkölcsi dilemmánkat és vétkünket. Ez nem más, mint az együttélés a diktatúrával, illetve annak az ideológiának az elfogadása, amely végső fokon a diktatúrát készítette elő.”
Ugyanitt: „Szabédit a cselekvés lehetetlensége, a tehetetlenség maga szőtte hálója döbbentette rá, hogy a halál az egyetlen tett, amelyre még képes. »Legendája« ezért nem lehet
fölmentés az övéhez hasonló hitű – vagy álhitű –, őt túlélt nemzedéktársai és azok követői
számára; a nemzethalál rémét ők (is) idézték fel, s megváltani tőle még halálukkal sem
tudják népüket.” „A dráma mindössze annyit mond – világosítja föl Láng Gusztáv vehemens vitapartnerét –, hogy a spanyolországi mórokon nem segített a kereszténységnek
mint álhitnek a képmutató vállalása (de nem segített volna őszinte vállalása sem); ugyanúgy az erdélyi magyarságon sem segített a kommunista diktatúra előtti ideológiai és erkölcsi behódolás.”
Ennyi értelmezői komolyság talán elég arra, hogy világosan lássuk az önéletrajzi drámát is magában foglaló társadalmi dráma nagyszerűségét: a személyenként megosztott és
vállalható felelősség az embert – a vallomástevőt, a gyónót – erkölcsében naggyá teszi
(naggyá teheti), de felelősségét nem kisebbítheti. Azért történt minden úgy, ahogyan történt, mert behódolásával – akár csöndes passzivitásával is – csavar volt a hatalom gépezetében. Az erkölcsi fenomén, mert Székelyt ebbe a kategóriába kell sorolni, mindezt jól
tudta, s ezért is megrendítő az önvizsgálata.
Megrendítő, történjék akár versben, akár drámában, akár regényben-elbeszélésben
vagy esszében.

2006. február

55

„Székely is – így Elek Tibor – az illyési, Németh László-i drámaírói törekvések folytatója, amikor egyén és a történelem, az egyén és a hatalom viszonyát faggatva a drámát
a fokozottabb gondolatiság, filozofikusság, esszéizálás irányába viszi el.” Tegyük hozzá,
hogy „hosszabban” előkészített – hitvitázó – dialógusai ezáltal egy kissé dialektikussá válnak, de mindezekért kárpótol bennünket a gondolat és az erkölcs szenvedélyessége, illetve
makulátlansága.
Amíg a Székely János-dráma többé-kevésbé meghódította a magyar színpadot, prózájának – ebben költészete is osztozik – sanyarú sors jutott. Pedig többen, így a már idézett
Bogdán Lászlón kívül Láng Gusztáv is, ebben látják a nóvumot. A hajdani kolozsvári professzor már harmincöt év előtt, a Soó Péter bánata megjelenésével egy időben magasra
tette a mércét: „egész prózaírásunkban egyedülálló hely illeti meg a regényt”. A mű különlegességét abban látja, hogy az „önvesztés-önmegtalálás” elmondására az író adekvát
kifejezésmódot talált „a szimbolikusan sejtelmes Doppelgänger-motívumban”, a valóság
és az álom, tény és látomás határait elmosó jelenetekben”. Székely ehhez – már ami a valóságtól való elszakadás ellenszerét illeti – szögezi le Láng, „az ábrázolásnak Thomas
Manntól tanult ironikus kétértelműsége” segítette.
A regény két (egy?) alakjával kapcsolatban jegyzi meg Elek Tibor: „Soó Péter és Pál
(a Kicsi) kettősével a magyar irodalom egyik legkülönösebb »párkapcsolatát« teremti meg
Székely” („mi egy ember voltunk. Egy ember kettéválva” – így az író). Szilágyi Júlia „tükörembernek” nevezi Soó Pétert, Vasy Géza pedig arra figyelmeztet, hogy a regényben „az
önmegszólítás sajátos esetéről van szó, s a barát nem más, mint a lelkiismeret, a jobbik
én, az emberi lényeg”. Székely János varázslatos – önmaga, a világ elől való? – bújkálása
(„Hátha Kicsi sem létezett valójában?”) – a valóság irrealitásában költészetként hat.
Ezt a teremtett világot, hősei legyenek élők vagy kitaláltak, nem fogja a tűz, nem fogja
a golyó. A reális és irreális határai összemosódtak, s bármily „sorsfordító eseményekről”
beszél is az író, anélkül, hogy megtagadtatna fontosságuk, a képzelet és álom sejtelmes
ködére, a mese-igazságok egyedüliségére tevődik a hangsúly. Lelkünk és igazságunk motorja akkor lesz igazán hatékony, ha lázálom pörgeti.
Székely képzelet-játékának, látható, előzménye sincs a romániai magyar prózában.
A legjelentősebb alkotók (Sütő, Bálint Tibor, Panek, Szabó Gyula, Szilágyi István, Mózes Attila, Bogdán László) létmagyarázatai még a legextrémebb esetekben is, jobbára a móriczi,
Krúdyval és Kosztolányival ugyancsak fémjelzett hagyományhoz kötődnek. Műveik szépek, megrendítőek, de hiányzik belőlük a filozófiai játékosság. Kitűnő abszurdoidjaival
talán csak Páskándi Géza vette föl azt a világirodalmi fonalat, amelynek „továbbfűzése”
Székely Jánost egész életében igencsak foglalkoztatta.
Nem a romániai magyar valóság szenvedésélményéből teremtett magának hús-vér
hőst, hanem – nem kis bátorságot mutatva – világirodalmi példá(k)-ból, különc helyzetekből. Tágra nyílt szemű olvasóit és a befogadó közeget ezzel is sokkolva. Mert ha Peter
Schlemihl, számolva? nem számolva? a veszélyekkel, eladhatta az árnyékát – Adalbert von
Chamisso műve 1814-ben jelent meg –, a marosvásárhelyi írónak megtilthatja-e valaki,
hogy ezt az élő-holt sejtelmet önálló életre keltse. Persze az árnyék számkivetettnek érzi
magát, mert észre sem veszik, s üldözésének okát sem tudja, hiszen nem szolgált rá.
„Ahogy Schlemihl Pétert gyűlölték, amiért nem volt árnyéka, éppúgy gyűlölték őt is, amiért nem volt Schlemihl Pétere.”

56

tiszatáj

A magányérzet elől menekülve hősünk ide-oda csatlakozik, „mert az önállóság, a szabadság elviselhetetlen nyűggé válik számára”. Ugyancsak Elek Tibor mondja, „mint ahogy
Soó Péter nem találhatta már meg soha az őt teljessé tevő fele részt, úgy az árnyék sem
lelhet társra, mert ez a sorsa”. Üldözöttségében maga is üldözővé vált, s nem maradhatott
más vég számára, mint fölszámolva magát beleúszni a végtelenbe. Az író avval alkotott
megrendítő példázatában maradandót, hogy „társtalanságot embertelen méretekre duzzasztotta föl, és az árnyékot a magány döbbenetes erejű szimbólumává növelte” (Kovács
János). „Az árnyék – figyelmeztet megannyi elemző és kiváltképp az író monográfusa –
éppoly szerzői önmetafora, mint a korabeli (ötvenes, hatvanas évekbeli) allegorikus szerepversek számos emberi, állati, tárgyi »hőse«).” S valóban, Székely kínzó magányában –
esetében az egyedüllét bizonyos fokig sorsmetafora – kitalálta magának azt a (hol hozzá
közeledő, hol tőle távolodó) „hűvöset”, amely Szibéria jégpoklához hasonlatosan, holott
dermesztő a fagy, éget is.
Ebben az írólag megkonstruált, alkotáslélektanilag hiteles kalodában érzi jól magát.
Meghasonlottan? Azt azért nem mondanám. De keserűen, az emberlét összes tonnáit hurcolva a vállán. Mert korai verse, az Emberjusson, az öregkort is „bearanyozza”: „Ember
vagyok, s ez vádra már elég: / Nincs rágalom, mely rám ne illenék…” És közben állandóan
morfondírozik, hogy mi az az átok, amitől kibírhatatlanul szenved. „Kortárs irodalmunk
a hatalom problémáját emészti. Példás hivatástudattal, úgyszólván minden intellektuális
erőt ennek a kérdésnek a feltevésére és megoldására mozgósít. Camus, Sartre, Golding,
Dürrenmatt, Böll, Ionesco, Jevtusenko és nemzedéke – a második világháború óta alig jut
eszembe jelentős írói teljesítmény, amely közvetve vagy közvetlenül ne ezzel foglalkoznék.
Koncentráló képessége teljes latba vetésével, mélyen és sokoldalúan, számtalan messzeágazó vonatkozásban töpreng ma ezen az emberiség elméje, mert most nyilván ez került
sorra, erről van szó” (A költői tehetségről).
Még ebben a vallomásban is szerepel valaminő csavar. Pontosabban, hogy egyetlen
villanással – Erről van szó – visszautal korai drámahősének (Irgalmas hazugság), illetve
a belőle gyúrt áldozatnak az ötvenes években elszenvedett – az övéi falták föl – iszonytató
sorsára. Gaál Gábor híres röpiratának címével újólag akarva-akaratlan a hatalom, a hatalmi önkény torzulásaira, mi több, kibírhatatlanságára figyelmeztet.
A háború poklát rajzolva is az emberi létezés alaptörvényei izgatják, ezért kitűnő elbeszéléskötete, A nyugati hadtest (1979) nem történelmi beszámoló. A személyes élményeken alapuló dokumentumhűség, jóllehet többször is szemünkbe tűnik az elbeszélő
személye, íróilag igencsak megvan emelve. Bennük a hadifogság-élmény „szépirodalmi
transzformációval” jelenik meg. Az írót ebben a különleges helyzetben is a morál és fönntarthatósága izgatja. Már-már szenvtelenül mondja halhatatlan paraboláját – a Pálinkás
című elbeszélés a huszadik századi magyar próza egyik remeke –, hogy a rejtély kiderülésével a „betegséggel” megterhelt ló sorsa fokról fokra a legmagasabb költészetté emelkedjék. „A fájdalomtól, a megaláztatástól retteg a lovától szeretetet kolduló hadapród, de az
emberi sorsot példázó, sérült lényétől idegen, fizikai mivoltának ellentmondó feladatokra
kényszerítéstől való félelem teszi Pálinkást is »tökéletesen szörnyű«-vé és »szörnyűségesen tökéletes«-sé” (Elek Tibor).
Az író különleges művét, A másik torony című esszéregényt – előzménye A torony
(1971) és A torony árnyéka (1983) – a kritikusok (Szász László, Lengyel Balázs, Görömbei

2006. február

57

András stb.) jobbára remekműnek tartják. Igazuk van. Igazuk, mert elkápráztató teljesítmény. Bár a regénnyel kapcsolatban hagyományos cselekményről nem lehet beszélni,
a több réteg alatt megbúvó, a Fudzsimáját a Hargitával összekötő, még lélekmozzanatnak
is alig nevezhető „történések” – s mindenek tetejében az épülő, gigantikus torony – a képzelet színpadára vonják huszadik századi történelmünket és annak ártó vezéreit. Az égig
érő – s ha Isten engedné, még azon is túlnövő – torony, és az őt szolgáló munkálkodás
fölégette a természetet, elkülönítve egymástól megnyomorította az embereket, tönkretette
a szigetet, munkatáborokba, fegyverrel őrzött gulágokba hajtotta-kényszerítette a szellemet. Minden tönkrement, minden kiirtódott környezetében.
Lengyel Balázs a regénnyel kapcsolatban nem másról, mint a román diktatúrára és
a sztálini diktatúrára utaló jelképes-reális történetről beszél, amelyben hiába a sok „ködösítő szöveg (a mítoszi tisztaságról – Enkidu), a napnál világosabban érezni: a vérrel-vassal
létrehozott tornyok (a „valóságos” és az „írói”) a kétségbeesés, a hiábavalóság, a végítélethez hasonlatos pokol emlékművei. Az orwelli történetben a stációkat megjáró író személyes élménye, szenvedéstörténete valaminő egyetemes „lételv” magasába emelkedik. Az
abszurddá vált valóság átégette – értsük a dolog szimbólumát – a hártyapapírt, s evvel
a világegész, az egységes világkép „törvénye” is megkérdőjeleztetett.
A torony, legalábbis a Székely János-i szemlélet szerint, önmagunk alatt meggyújtott
máglya. Tévelygésünk bizonyítéka.
„És amikor már tökéletesnek, befejezettnek látszik a sátáni remekmű, a totális káosz
– mondja Szász László – idekacskaringózik egy szövődményes mondat, talányosan és illetlenül kilóg a pompázatos logikával »megteremtődött« falanszterből: »Kiszámíthatta valaki odalent (vagy odafent – azt sem tudom már, hogyan mondjam), kiszámíthatta, hány
ezer hektár termőföld szabadul így fel, és nem is sejthette, hogy a felszántott út még csak
tönkretett út, nem pedig szántó; valamint azt sem, hogy az utak, akár az ösvények, úgyis
visszanőnek mindenüvé, ahol csak szükség van rájuk.«”
A Székely János-i esszé kristálytiszta logikával bizonyítja – könyvek tanúsítják – a művészet, korunkra annyira jellemző, halálát. S ebben a logikus, filozófiailag megokolt siratásban mégis annyi életerő van, hogy nem kell félnünk a pokol eljövetelétől.

58

tiszatáj

HERNÁDI MÁRIA

Egyetemi emlék-nyom-olvasások
NEMES NAGY ÁGNES : AZ ÖT FENYŐ,
OTTLIK GÉZA : A VALENCIA -REJTÉLY

(Irodalmi szenzáció) Nemes Nagy Ágnes Az öt fenyő című fiatalkori regényének megjelenése azért különösen izgalmas eseménye az irodalomtörténetnek, mert úgy tűnhet,
hogy a semmiből bukkant fel: egyrészt mert létezéséről az olvasóközönség több mint ötven éven át nem tudott, másrészt mert az életművet tekintve látszólag előzmények és következmények nélküli mind a műfaj, mind pedig az elbeszélt történet szempontjából.
A behatóbb vizsgálat során persze hamar kiderül, hogy a regény sokféle szállal kapcsolódik
Nemes Nagy Ágnes alkotói műhelyéhez. Például éppen abban a még képlékeny, korai időszakban született, amelyben a költőnőt leginkább foglalkoztatták az epikus műfajkísérletek.1 A krimiszerű szüzsé tovább dramatizált és sűrített formában visszatér, de talán úgy is
fogalmazhatunk, hogy kiteljesedik és helyére kerül a Ház a hegyoldalon (1966) című
drámatöredékben. A regény impresszionista-szecessziós képiségének nincsen ugyan folytatása (talán mert a lírai beszédmód nagyobb fokú sűrítettséget, s emiatt másféle képstruktúrákat igényel), annál inkább eltéveszthetetlenül Nemes Nagy Ágnes-i a látvány és
a tárgy szerepének, helyének kijelölése a szövegben és a létezésben. A leírások nem dekoratív funkciójúak: minden látvány és tárgy jelentés-sűrítmény, közlés-tömb, hír – már ebben a korai regényben is. Központi jelentőségű a fa-motívum, ahogy költészetének egészében is.2 A szöveg interpretációja során felmerülő kérdések közül az egyik legizgalmasabb a regényben megjelenő sajátos bűnfelfogás, amely fontos támpontot nyújt a Nemes
Nagy Ágnes költészetén végigvonuló bűnfogalom alakulásának értelmezéséhez. Az öt fenyő tehát minden szempontból elősegíti a szövegkorpusz teljesebb megértését, ismerete
ezentúl megkerülhetetlen.
(Párhuzamok és kísérletek) A lezártnak tekintett életmű váratlan újra-megnyílása
természetesen nemcsak a regény Nemes Nagy Ágnes alkotói műhelyében való elhelyezését
állítja elénk feladatul, hanem azt a kérdést is felveti, hogy hogyan kapcsolódik a mű korá1

2

Nemes Nagy Ágnes ebben az időszakban írta Elégia egy fogolyról című művét és Mihályfalvi kaland című elbeszélő költeményét – ezek jelzik leginkább az említett epikus irányultságot. Az
1966-os Ház a hegyoldalon megszületése után a költő Három történet címmel önálló ciklussá
rendezte, s későbbi köteteiben is mindig így közölte a három epikus karakterű alkotást – mint egy
lezárult kísérlet állomásait.
Érdekes, hogy Nemes Nagy Ágnes Kettős világban (1946) című verseskötetében, amely körülbelül egy időben keletkezhetett Az öt fenyővel, még nincs ekkora jelentősége a fa-motívumnak.
A regény a következő kötet, az 1957-ben megjelent Szárazvillám motívumhasználatát előlegezi.

2006. február

59

nak irodalmához. Az öt fenyő szövegelőzményeinek egyik fontos és jól felismerhető vonulata a harmincas-negyvenes évek magyar novella- és regényirodalmának világa.3 Kosztolányi Dezsőn, Illés Endrén és Ottlik Gézán kívül, akiket Az öt fenyő keletkezése kapcsán
az írónő maga is megemlít,4 Szerb Antal neve sem maradhat ki az irodalmi előszövegek
szerzői közül.5 Ha a bűnügyi történet műfajának nyomvonalán elindulva keressük a párhuzamokat, elsőként talán Ottlik Géza A Valencia-rejtély című művét lehet megemlíteni,
amelyet szerzője „természettudományos kriminek” nevezett.6
A műfaji vonatkozáson kívül sok egyéb párhuzam is létezik a két szöveg között. Sem
Ottlik, sem Nemes Nagy Ágnes nem írt ezeken kívül más olyan művet, amely a saját
egyetemi évek élményvilágát venné alapul. Mindkét szöveg szereplői tudósok és tudósnövendékek, az egyetemi miliők életrajzi vonatkozása pedig nyilvánvaló: Ottlik matematika-fizika szakon végzett az egyemen, ahogy A Valencia-rejtély szereplői is végzős fizikusnövendékek,7 Nemes Nagy Ágnes pedig a magyaron és a latinon kívül művészettörténetből is diplomát szerzett, mint Az öt fenyő fiatal bölcsészei.
A két szöveg pontosan ugyanabban az időszakban, a negyvenes évek második felében
íródott, de az olvasóközönség egyik művet sem ismerhette meg közvetlenül a keletkezése
idején. Ottlik hangjátékát hiába fogadta el a rádió, 1947-ben már nem tűzték műsorra:
„Mire visszajöttem Rómából, már megkezdődtek 1947 októberében az »ötvenes évek«.
A természettudományos krimimet elnyelte (velem együtt) a történelem krimije.”8 Hasonló
sorsra jutott Nemes Nagy Ágnes szövege is. Ezt a művet Schöpflin Aladár ugyan dicsérte,
de nem javasolta kiadásra,9 annak viszont, hogy az írónő nem folytatta a munkát a regénnyel, hogy nem dolgozta át, megintcsak kortörténeti okai vannak: „Azután már nem
volt módom regénynek nekigyürkőzni, még verseknek se nagyon. Nyilván nem is az volt
az eredendő hajlamom. Talán-talán, hogyha a körülmények nagyon kedvezőek, talán
szépprózát is írtam volna, ezt most már utólag világosan látom. De hát ez elsüllyedt, mint
annyi más.”10 Ottlik műve végül csak 1989-ben látott napvilágot, a Nemes Nagy Ágnes regény pedig tizennégy évvel a költő halála után, 2005-ben jelent meg. A Valencia-rejtély
3

4
5

6

7

8
9
10

Nemes Nagy Ágnes: Látkép gesztenyefával. (Kabdebó Lóránt interjúja.) In: Az élők mértana II.
Osiris Kiadó, Budapest, 2004. 228.
Uo.
Vö.: Balogh Tamás: Nemes Nagy Ágnes ismeretlen regénye. In: Nemes Nagy Ágnes: Az öt fenyő.
Tiszatáj Könyvek, 2005. 109.
Ottlik Géza: A Valencia-rejtély. Hajónapló. Pályákon. Magvető Kiadó, Budapest, 1989. (fülszöveg)
A Valencia-rejtély egyetemi helyszínére pontosan rá lehet ismerni a Próza egyik önéletrajzi részletét olvasva: „A Múzeum-körút földszintjén, az ötös teremhez kapcsolódva, volt egy Matematikai
Szemináriumnak nevezett, tágas, klubszerű helyiségünk, saját kulcsunk hozzá, fiókunk, fehér köpenyünk, holmink benne, meg egy már kialakult szűkebb klikkünk a kollégákból” Az író ugyanitt
számol be szakdolgozatának előmunkálatairól, amelyek helyszíne szóról szóra megegyezik a hangjátékban szereplő szemináriumi teremmel, és még az ott elvégzett kísérletekre is ráismerhetünk:
„A barátommal együtt az atomspektrum-elméletet kaptuk tételnek, ehhez időrabló laboratóriumi
munkát kellett végeznünk délelőttönként. Katódcsövek, higanygőzlámpák szikra- és ívspektrumait fényképeztük szakmányba egy olyan szobában, melynek falai, mennyezete, ajtói, spalétái
koromfeketére voltak mázolva.” Ottlik Géza: Próza. Magvető, Budapest, 1980. 36–42.
Ottlik Géza: A Valencia-rejtély. Hajónapló. Pályákon. (fülszöveg)
Nemes Nagy Ágnes: Látkép gesztenyefával. 228.
Nemes Nagy Ágnes: Látkép, gesztenyefával. 229.

60

tiszatáj

kiadásával egy drámaíróval lett gazdagabb a magyar irodalom, Az öt fenyő pedig egy ismeretlen regényírót mutatott be az olvasóközönségnek.
A két szöveg között a legfontosabb párhuzam a műfaj vonatkozásában figyelhető meg.
A negyvenes évek második felének szellemi újjáéledése és a két fiatal művész „pályakezdő”
útkeresése időben egybeesik: talán ez is magyarázhatja azt a műfaji képlékenységet és kísérletező kedvet, ami mindkét művet jellemzi. A második világháborút követő néhány év
a magyar irodalom és kultúra újraszerveződésének időszaka volt. Az irodalmi tevékenység
széleskörű és öntudatos megindulása hatásának is köszönhető, hogy a két fiatal író ebben
az időszakban olyan műfajokkal is próbálkozott, amelyek egyébként nem tartoztak a szoros értelemben vett alkotói profiljukhoz.11 A költő Nemes Nagy Ágnesnek több epikus
kísérletéről tudunk, az ekkoriban novellistaként számon tartott Ottlik pedig egy teljesen új
műfajt akar megteremteni: a rádiójátékot. Ezeknek a kísérleteknek, műfaji „kalandozásoknak” az eredménye Az öt fenyő és A Valencia-rejtély.
A műfajok átmeneti és kísérleti jellege mindkét szövegben megfigyelhető. Nemes Nagy
Ágnes regényében a művészregény és a krimi12 a művet átjáró erőteljes líraisággal ötvöződik. Ottlik ezzel szemben nem a már meglévő műfaji hagyományokkal folytat dialógust,
hanem egy újnak az alapjait próbálja lerakni. Ezt az alapozást elméleti síkon is megkezdi:
már jóval A Valencia-rejtély megírása előtt, 1935-ben két tanulmányt szentel a rádiójátéknak.13 A megalkotandó új műfajtól várja a rádiózás kultúrájának megújulását, a széles néprétegeket érintő rádiózás minőségi átalakulásától pedig a szellemi élet fellendülését. Hogy az addigi „hangjáték”-nak nevezett kísérletektől megkülönböztesse, az új műfajt
– amelynek véleménye szerint a rádióműsorok gerincét kellene alkotnia – hol rádiódrámának, hangos elbeszélésnek, beszédjátéknak, hol pedig rádiójátéknak nevezi.14 Az elnevezésben megmutatkozó, kísérleti jellegből fakadó bizonytalanságot növeli a szóban
forgó műfajt a gyakorlatban bemutató A Valencia-rejtély alcíme, amely az eddigiekhez
képest ismét egy új meghatározást vezet be: „Hang és képsor” 15 Erre már csak egy ráadás
az az elnevezés, amellyel Ottlik jóval később, a darab felolvasása alkalmából közreadott
„röpcédulán” aposztrofálja művét: természettudományos krimi.16
A két átmeneti műfajú szöveg közös ismérve, hogy mindkettő végpont felől szerkesztett történet, amelynek összes mozzanata a megoldás felé irányul, s csak onnan szemlélve
nyeri el értelmét. Ezen meghatározás alapján a rádiójáték és a regény három műfajjal
mutat közelebbi és közös rokonságot: a novellával, a drámával és a bűnügyi történet rejtvényregénynek nevezett altípusával, amelyekre ugyanez a struktúra jellemző. A novellára
a mindkét szövegben megfigyelhető epikus jelleg, a rövid terjedelem és a csattanó utal.
A műfaji párhuzamot Ottlik is érzékelhette, amikor az elnevezés-változatok között a hangos

11

12
13

14
15
16

Nemes Nagy Ágnes a nyolcvanas évek elején így nyilatkozik ezzel kapcsolatban: „Fiatal is voltam
még ahhoz, hogy prózát írjak, de mivel mindenki írt mindenfélét, gondoltam, én is írok egy regénykét.” (Kiemelés – H. M.) Nemes Nagy Ágnes: Látkép gesztenyefával. 228.
Balogh Tamás: im. 106.
Ottlik Géza: A rádiójáték műfajproblémái; Magyar rádió vagy európai rádió? In: Ottlik-emlékkönyv, szerk. Kelecsényi László, Pesti Szalon Könyvkiadó, Budapest, 1996. 26–45.
Ottlik Géza: A rádiójáték műfajproblémái 26–28.
Ottlik Géza: A Valencia-rejtély. In: Ottlik Géza: A Valencia-rejtély. Hajónapló. Pályákon. 93.
Ottlik Géza: A Valencia-rejtély. Hajónapló. Pályákon. (fülszöveg)

2006. február

61

elbeszélést is szerepelteti. A drámával és a bűnügyi történettel való összefüggéseket a következőkben részletesebben szeretném feltárni.
(A dráma vonzásában) Az öt fenyő az analitikus dráma ismérvei szerint szerveződik,
ahol az eseménysor visszamenőleg, az emlékezésben áll össze történetté. Hiányzik a nagyepikai művekre jellemző terjedelmesebb zárlat: a regény csattanószerűen ér véget a „tettes” megtalálásával, de sem a szereplők, sem az elbeszélő nem összegzi a történteket,
ahogy például a klasszikus bűnügyi történetben is szokás.17 A fa által elkövetett „bűncselekmény” reflexió nélkül marad – ebből is adódik a fenyő motívum rendkívüli „túlterheltsége” a szövegben és a szöveg által.
A drámaszerűség hangsúlyozódik tovább a tér és az idő használatában is. A regény két
első és két utolsó fejezete a regény „jelene”: itt történik a gyilkosság, s itt indul meg
a nyomozás a tettes után. A közbülső hat fejezet az „analízis”, ahol a múltba vetítve ugyanez
a nyomozás zajlik le egy másik síkon. A szereplők életéből vett epizódokon keresztül a jelenlévő embercsoport emlékezete kronologikusan előre haladva azokat ez eseményeket
tárja fel és rendezi sorba, amelyek a gyilkosság lehetséges előzményeként, (jórészt lélektani) okaként felmerülhettek – körszerűen a két főhős fiú kamaszkorától egészen a bűncselekményt közvetlenül megelőző napig jutva el, amely már ismét a visszatérő keretfejezetek témája. Az emlékezés tehát a nyomozás eszköze a betétepizódoknak ebben a szövegtömbjében, amelyet a gyilkosság és a tettes keresésének jelenideje foglal magába. Ez
a jelenidő pedig – Tamás faluba érkezésétől a fenyő-tettes megtalálásáig – pontosan két
és fél napot ölel fel, ami egy klasszikus drámai időintervallum. A nyomozás alatt a regény
helyszíne alig változik: ugyanannak a falunak szinte mindvégig ugyanabban a kúriakertjében (és annak tornácán) játszódnak ez események, ahonnan a szereplők egy része egész
idő alatt el sem mozdul. Ehelyett mások érkeznek ide hírekkel (pl. a gyilkosság hírével),
kérdésekkel és információkkal, mintha a kert az ókori görög drámák palota előtti terének
szerepét töltené be, ahol küldöncök találkoznak, hírek keresztezik egymást és kerülnek
megvitatásra, ahol döntések születnek és indulatok csapnak össze. A tragikus esemény,
ahogy a klasszikus drámákban általában, itt is a nézők szeme elől gondosan elrejtve, a kúriát övező erdő sötét kulisszái mögött történik meg. Ha azt is figyelembe vesszük, hogy
– az „analitikus”, emlékező fejezeteket kivéve – egy szálon futó cselekményvezetés jellemzi
a regényt, akkor akár még a hármas egység klasszikus szabályának nyomai is rekonstruálhatók.
A kert és az erdős táj változásainak ábrázolása kiemelt helyet kap a szövegben. A természet a látványok és tárgyak (pl. a fenyőfa) már említett közlő ereje és hír-mivolta miatt
a történet teljes értékű szereplőjének is tekinthető, mely együtt rezdül a többi szereplővel,
mégis kívül áll azok világán. Ha kell, ítéletet is mond felettük, mintha egy magasabb rendű
bölcsesség képviselője volna – hasonló tehát a funkciója, mint a görög drámákban a karnak.
Ottlik a rádiójáték lényegi jegyének a drámai struktúra és ismérvek jelenlétét tartja,
ezért a műfajról szóló elképzeléseit – már említett elméleti írásaiban – a hármas egység
elvének vizsgálatán keresztül taglalja.18 Hangsúlyozza a cselekmény egységét, folytonossá17
18

Vö.: Keszthelyi Tibor: A detektívtörténet anatómiája. Magvető Kiadó, 1979. 203–209.
Ottlik Géza: A rádiójáték műfajproblémái 27–29

62

tiszatáj

gát, és óvatosságra int az időbeli mozgások tekintetében is: „a beszédjáték hajoljon inkább
a klasszikus »egy nap« szabály felé.”19 Felhívja azonban a figyelmet arra – a színdarabhoz
képest – nagyobb fokú szabadságra, ami a helyszín vonatkozásainak terén érvényesíthető
a rádiójáték műfajában – éppen a vizualitás kiiktatása miatt.
A Valencia-rejtély rádiójátéknak íródott, s többé-kevésbé meg is valósítja a fenti műfajelméleti célkitűzéseket. A struktúra hasonló Az öt fenyő felépítéséhez: itt is keretes időszerkezettel találkozunk. Az egyetemi környezetben játszódó alaptörténetet 1928–1942-ig
követi a rádiódráma, s erre az eseménysorra emlékeznek vissza a főszereplők a nyolcvanas
évek közepén, 1985 körül. A keret-idősík nemcsak a szöveg elején és végén tűnik fel, hanem az alapcselekményt is meg-megszakítja. Itt is a keret idősíkja a történet „jelene”,
amely egy néhány óráig, legfeljebb fél napig tartó beszélgetést foglal magába, s ebbe a beszélgetésbe épül bele az emlékezés, amely itt is, akár a Nemes Nagy Ágnes regényben,
a nyomozás eszköze, és a szövegtömbön belül kronologikus rendben haladó történetet
idéz fel.
A Valencia-rejtélyben is történik egy „bűncselekmény”, egy laboratóriumi baleset,
amely után nyomozás indul. Ez azonban csak „fedő” nyomozás, amellyel párhuzamosan
egy sokkal fontosabb ügyben nyomoznak a szereplők – a rádiódráma teljes időintervalluma alatt, a keret idősíkjában is. A nyomozás-történet csattanószerű zárlattal ér véget itt
is. A helyszín a Nemes Nagy Ágnes regényhez hasonlóan mindvégig azonos, csakhogy itt
ráadásul mindkét idősíkban az: sem az emlékező, sem az emlékezésben megidézett szereplők nem mozdulnak ki az egyetem és a híres szemináriumi szoba falai körül. A cselekmény egy szálon fut mindkét síkon, igaz ugyan, hogy többféle és sokkal bonyolultabb
idősíkváltások szervezik, mint Az öt fenyő cselekményét.
Ottlik műve, akárcsak a dráma, párbeszédekre épül, s ezekben a párbeszédekben
– elméleti, filozófiai síkon – bontakozik ki a nyomozás. Emiatt A Valencia-rejtély az analitikus drámán kívül leginkább a huszadik századi esszéregénnyel és a Szokratész nevéhez fűződő filozófiai dialógusokkal mutat rokonságot. A dialógusok a matematikai levezetések
logikája szerint szerveződnek, és tudatosan építenek azok nyelvi jellegzetességeire – többek között ez teszi indokolttá Ottlik műfajmegjelölésében a „természettudományos” jelzőt.
(A krimi vonzásában) A bűnügyi történetről szóló elméleti szakirodalom szerint
a krimi alapvetően teoretikus hajlamú műfaj, amelynek műélvezői (és művelői) jellegzetesen az intellektuális beállítottságú, kutató hajlammal megáldott olvasók (és írók). A detektívtörténet és a tudományos vizsgálódás tehát ugyanarra a logikai struktúrára és gondolkodásmódra épül.20 Emellett a szakirodalom azt is hangsúlyozza, hogy a jó detektívnek
nemcsak kutatói, hanem művészi adottságokkal is rendelkeznie kell, hiszen munkájának
természete ugyanúgy megköveteli az intuíció és az előzetes hipotézisek felállításának képességét, mint a kristálytiszta logikára épülő nyomolvasás tudományát. A detektív gyakran sajátos adottságokkal és még sajátosabb szokásokkal rendelkező különc, akárcsak
a művész.21
19
20
21

Uo.
Keszthelyi Tibor: A detektívtörténet anatómiája. 113–114.
Vö. Bényei Tamás: Rejtélyes rend. A krimi, a metafizika és a posztmodern. Modern Filológiai
Füzetek 57. Akadémiai Kiadó, 2000, 147.; Keszthelyi Tibor: im. 115., 192–193.

2006. február

63

Az induktív (nyomolvasó) és deduktív (intuitív) gondolkodásmód tehát egyaránt szükséges mind a jó detektív munkájához, mind a tudós és a művész tevékenységéhez. A tét
mindhárom esetben a rejtély hibátlan logikai rendben történő feltárása, kinyomozása,
azaz: a szerkezet minősége.
Nemes Nagy Ágnes és Ottlik Géza is különleges szerkezetérzékenységgel rendelkező,
emellett pedig teoretikus beállítottságú22 írói tehetségek: talán ez okozza vonzódásukat
a krimi – mint a „szerkezet drámája,”23 a „szerkezet diadala”24 – felé. Alkatukban közös az
oknyomozó, „rejtvényfejtő” hajlam is, nem véletlen, hogy mindketten előszeretettel olvastak detektívtörténeteket, főleg Agatha Christie műveit. Természetesen Az öt fenyő és
A Valencia-rejtély nem valódi krimik, csak e műfaj hagyományát is mozgásba hozó szövegek. A műfaji hagyományon belül az ún. rejtvényregény,25 más néven klasszikus-analitikus detektívregény26 típusának elemeit veszik át, „amelynek cselekménye egy központi
rejtélyen, valamint a rejtélyt feltáró nyomozó racionális, logikus okoskodásán alapul, vagyis az izgalmak, a kalandok (nemcsak a befogadó számára) elsősorban intellektuális természetűek.”27 Ezen a típuson belül a két szövegben a metafizikus detektívtörténet műfaji
ismérvei is felidéződnek, amelynek lényege, hogy a rejtély jellege nem annyira bűnügyi,
mint inkább ismeretelméleti, s a krimisémából kölcsönzött elemek bölcseleti-episztemológiai kérdésfelvetések szolgálatában állnak.28
Az utóbbi meghatározás főleg A Valencia-rejtélyre nézve igaz. A kutatás tárgya itt az
átmenetileg dzétának nevezett kimondhatatlan tapasztalat, amely után egyrészt nyelvi,
másrészt ismeretelméleti síkon zajlik a nyomozás. A dialógusokban felépülő intellektuális
keresési folyamat jellegzetesen deduktív. A szereplők intuitív módon pontosan tudják,
hogy mi a dzéta, hiszen a róla szerzett tapasztalat személyiségük legmélyebb rétegéhez
tartozik. Ahhoz azonban, hogy megtalálják a nevét, tehát nyelvileg megfoghatóvá tegyék,
fel kell deríteniük a dzéta természetét (például hogy anyagi valóság-e, azaz múlandó-e),
mibenlétének titkos szerkezetét, amely viszont ellenáll a fogalmi megragadásnak. A dzéta
lényegét érintő múlandóság kérdésére csak az anyagi világ megsemmisülésének pillanata
után lehetne választ adni, amely a rádiójáték befejezéseként meg is történik. Ekkor azonban már a megfigyelő alanyok sem léteznek többé: az olvasható szöveg véget érésével
együtt az ő érzékelhető anyagi létezésük is megszűnik. A kérdés tehát végérvényesen nyitott, megválaszol(hat)atlan marad mind a szereplők, mind az olvasó számára. A megnevezendő tárgy után kutatva implicit módon a megismerés természete után is folyik a nyomozás.
A laboratóriumi „bűntényről” tizennégy év múlva kiderül, hogy baleset volt, addig pedig „fedő” nyomozás folyik utána. Ennek szerepe a másik, az „igazi” keresés elrejtése és
22

23
24
25
26
27
28

Az tudományos érdeklődés és teoretikus beállítottság közös a két alkotónál, erre utal az az életrajzi mozzanat is, hogy saját szakterületükön mindketten doktorálni szerettek volna, s minden
bizonnyal meg is teszik, ha terveiket el nem mossa a történelem. Vö.: Ottlik Géza: Próza 28–29.,
Nemes Nagy Ágnes: Látkép gesztenyefával 205.
Nemes Nagy Ágnes: Verne Gyula és gyermekei. In: Az élők mértana I. 444.
Nemes Nagy Ágnes: Az igazi krimi. In: Az élők mértana I. 610.
Nemes Nagy Ágnes: Az igazi krimi. 610.
Bényei Tamás: im. 15.
Uo.
Bényei Tamás: im. 17–18.

64

tiszatáj

kiemelése is egyben, hiszen a drótok megcserélésének esete egyrészt eltereli, másrészt viszont a nevezetes szilveszter éjszakára összpontosítja a figyelmet, ahol a két nyomozás
összeér és átfedésbe kerül. Ez az időpont a dzéta-tapasztalat kitüntetett helye Cholnoky
Sándor életében, gyakorlatilag itt „születik meg” a dzéta-érzés, s itt történik meg a téves
drótcsere is, amelynek következménye lesz majd a későbbi baleset.
Nemes Nagy Ágnes „detektívregényének” struktúrája látszólag jóval egyszerűbb. Az
elbeszélő tipikus krimi-szituációt teremt az egy házban, „összezártan” nyaraló ismerősök
körének ábrázolásával, akik egyik pillanatról a másikra gyanúsítottakká válnak. A regényben kitüntetett szerepet kapnak az olyan – a krimire jellemző – narrációs eszközök, mint
a montázs, a közelkép, a mise en abyme, s a tárgyi részletek hangsúlyozása.29 Szintén a detektívregény tipikus ismérve a stilizáltság, amely a hiányzó árnyalt jellemábrázolást, részletező cselekmény-elbeszélést ún. „hívószavak” használatával helyettesíti. Ezek feladata
a „dèja vu” élmény előhívása – a dèja vu pedig irodalmi toposzokra és konvenciókra utal,
tehát arra a regényt intertextuálisan „környező”, tradicionális szövegvilágra, amely a krimit mint műfajt élteti.30 A „hívószavak” rendszere, a stilizáció – amely a Nemes Nagy Ágnes korai regényének képi világát átszövő szecesszió leglényegesebb formaelve – a hagyománnyal folytatott dialógusként is értelmezhető.31
A nyomozás logikája induktív, a „gyilkossághoz” elvileg vezető szálak pedig mindvégig
széttartóak, hiszen a „tettes” nem a gyanúsítottak köréből való, mint a hagyományos detektívregényben, így a megoldás a legagyafúrtabb olvasó előzetes elvárásaival sem eshet
egybe – hacsak nem kelt gyanakvást valakiben az árulkodó cím, amelyben az elbeszélő
előre megnevezi a gyanúsítottat, sőt, a tettest! Ez a játékos logikai csavar azonban csak
a történet legvégén válik nyilvánvalóvá. Nemes Nagy Ágnes regényében maga az olvasó
érzi magát leleplezett, lépre csalogatott tettesnek (vagy éppen áldozatnak),32 hiszen az elbeszélő az utolsó pillanatig félrevezeti – abban a hitben tartva őt, hogy detektívregényt olvas. Amikor azonban – a történet legvégén – fény derül az elkövető „személyére”, (s ezzel
a cím értelme is megvilágosodik), visszamenőleg olvasási stratégiája teljes egészében érvényét veszti. Ezen a ponton az olvasó vagy azt gondolja, hogy valami bizarr tréfa áldozata
lett, s amit elolvasott, az egyszerűen egy rossz krimi, mert gyilkosság és tettes helyett balesettel és egy korhadt fenyővel kell beérnie, vagy arra a következtetésre jut, hogy ez nem
igazi krimi. S a szöveg értelmezése persze ez utóbbi ponton válik – az újraolvasásban –
igazán izgalmassá. Merthogy a tettes nem csupán egy balesetet okozó tárgy, hanem egy
hírértékű tárgy, s egyben motívum.
Tekintsünk el most attól, hogy ez a fa Nemes Nagy Ágnes fenyője, költészetének kiterjedt jelentésmezővel rendelkező, előkelő szereplője, hiszen a regény írása idején ez
a költészet még nem létezik abban a teljességében, ahogyan ma ismerjük. Maradjunk annál
a megállapításnál, hogy a fenyő egyetemes motívum. Mit is tesz tehát az elbeszélő? Felvázol egy krimi-szituációt, azután megrajzolja az áldozat teljes kapcsolat-térképét, mintha
Utry Tamás titokzatos személyiségének körvonalait rögzítené vele. Amikor az olvasó már
29

30
31
32

Benyovszky Krisztián: A jelek szerint. A detektívregény és közép-európai emléknyomai. Kalligram Kiadó, Pozsony, 2003. 30–33.
Benyovszky Krisztián: im. 25–28., 46–60.
Benyovszky Krisztián: im. 55.
Vö.: Benyovszky Krisztián: im. 172–175.

2006. február

65

egészen közel érzi magát a rejtélyhez, s csak arra vár, hogy megtudja a tettes, a titok nevét,
a szöveg egyszerűen annyit mond: „fenyő”. A motívum használata pedig egyszerre elrejti
és leleplezi a titkot, egyszerre bezárja és szélesre nyitja a kaput a „nyomozás”, a – más síkon folytatódó – további keresés előtt.
Míg Ottlik (saját) filozófiai fogalmakban, addig Nemes Nagy Ágnes képekben gondolkodik. Az előbbi a dzétával, az utóbbi a fenyő motívumával jelöli a rejtélyt, a fogalmi nyelven kifejezhetetlent. Egyik szerző belül, a tapasztalatok saját-rendszerében, fogalmi síkon,
a másik kívül, a tárgyakban, a látványban, képi síkon találja meg a titok jelölőjét.
A fenyő a regényben a rejtély megjelenési formája, s mint olyan, költői természetű:
költőivé teszi „intenzitása, sűrítettségénél fogva bonyolultan megragadható volta, felbonthatatlanságának látszata, bizarr képszerűsége, az abszurddal való kacérkodása, fiktív jellege, a valóságostól való látszólagos távolága, az ismeretlen benne felsejlő perspektívája,
hangsúlyozott egyedisége, finom egyensúlya, törékenysége, a miniatűr felcsillanó bája,
a képzelet minden új fordulattal táguló tere, aprólékos gonddal való megformáltsága. Minél
különösebb a rejtély, annál költőibb.”33 – írja Keszthelyi Tibor a bűnügyi történet rejtélyének természetéről, s mindez teljes mértékben áll a fenyőfára is.
A bűntettet elrejtő és egyben jelző fenyő a krimi logikája szerint clue: áruló jel.34
A clue a regényben azonos a „tettessel”, de értelmezhető a tettes hiányát bejelentő nyomként
is,35 hiszen egy tárgy, egy növény a krimi szabályai szerint nem tekinthető tettesnek. Ottlik
művében az elkövető (Cholnoky) az áldozattal azonos: ő helyezi el – tudtán kívül – az
áruló jelet, amely ugyanúgy egy balesetet okozó tárgy, mint a fenyő. Ahhoz azonban, hogy
a katódcsövek veszélyessé váljanak, emberi beavatkozásra volt szükség, ha az nem is volt
tudatos. Ezzel szemben a fenyő kidőlése sorsszerű: háromféle folyamat eredményének
(korhadás, vihar, Tamás útja az erdőben) kellett egyidőben feltűnnie ahhoz, hogy a fenyő
meginduljon, így megtörténjen a szerencsétlenség, s ezek közül csak az egyik tudatos emberi tevékenység.
Nemes Nagy Ágnes és Ottlik Géza műve is „álkrimi”, amely a detektívregény látszatát
kelti, és csak a várt megoldás fordulópontján derül ki róla, hogy nem az. A két szöveg csupán felhasználja a bűnügyi történet konvencionális elemeit. A művek elején ugyan még
megtörténik a szokásos bűntény – amelyről csak a történetek végére derül ki, hogy valójában baleset – az azonban már kezdettől szembetűnő mindkét helyen, hogy nincs detektív. A Valencia rejtélyben Szontágh Miklós, Az öt fenyőben Viktor lát hozzá valamiféle
nyomozáshoz, ők azonban nem kívülállók, ahogy a krimi szabályai diktálnák, hanem nagyon is érintettek az eseményekben. Igazi tettes sincs, csak balesetet okozó tárgyak és véletlen egybeesések. Áldozatok vannak, de ők sem a hagyományos értelemben vett áldozatok, hiszen nem bűncselekmény áldozatai. A Nemes Nagy Ágnes regényben nincsenek
igazi tanúk: a gyanúsítottak saját maguk válnak önmaguk belső tanúivá az emlékezésben.
A végeredményt tekintve rádiódrámában is hasonló a helyzet: hiába vetődik fel a balesettel kapcsolatban Gyallai és más gyanúsítottak neve, kezdettől világos, hogy a tettes kiderítésének nincs tétje, hiszen az igazi rejtély, a „dzéta” máshol van, a nyomozás valójában

33
34
35

Keszthelyi Tibor: im. 147–148.
Vö.: Keszthelyi Tibor: im. 163–165.
Vö.: Bényei Tamás: im. 101.

66

tiszatáj

másról szól, az esetnek nincsenek etikai dimenziói. Ennek megfelelően nincsenek igazán
komoly vádlók sem, még az egyetlen valódi tanú, Szontágh Miklós is elejti vádjait.
Az öt fenyő nyomozási folyamatából ezzel szemben nem hiányoznak az etikai vonatkozások: hiába derül ki – jogi értelemben – a gyanúsítottak ártatlansága, (ugyanúgy, mint
A Valencia-rejtélyben) zavarodottságuk és bűntudatuk, amely felkavarja bennük az emlékezést, önmaguk vádlójává teszi őket – persze túl a jogi kategóriákon, s messze túl a krimi
műfaj érdekeltségi körén. Ottlik szövege is túllép ezen a műfaji érdekeltségen, de nem az
etika, hanem a filozófia irányába.
A műfaj határait áttörő metafizikai nyomozások „hordozó anyaga” mindkét helyen az
emberi kapcsolatok világa, de – bár szerelmek és barátságok történetei szövik át mindkét
művet – egyik helyen sincs szó a hagyományos értelemben vett „érzelmekről”. A Valencia-rejtély dzétája érzéseken túli, azokat megalapozó tapasztalat, Nemes Nagy Ágnes regénye pedig az egymásért vállalt felelősség etikai dimenziójában gondolkodik az interperszonális viszonyokról.
Végül elhatárolja a két szöveget az igazi krimiktől az erőszak teljes hiánya is. Egyik
helyen sincs felelősségre vonható tettes, mintha a szereplők közül senkiről nem volna feltételezhető, hogy képes egy emberi élet kioltására illetve megsértésére. Bűntények helyett
balesetek történnek. A rossz, mint etikai pólus jelen van ugyan, különösen Az öt fenyőben,
azonban mindkét műből hiányzik az emberi gonoszság megidézése. Hiába olvasott Nemes
Nagy Ágnes is, Ottlik is rengeteg krimit, az általuk írt bűnügyi történetek jóhiszeműek és
ártatlanok egy valódi detektívregényhez képest. Ennek oka nem csupán az oknyomozóteoretikus irányultság, amely kizárólag a szellemi izgalmakat és kalandokat keresi, hanem
az erőszaktól és az élet kioltásának tényétől való irtózás is. Ez különösen Nemes Nagy Ágnesről mondható el: az ő nemzedékének alaptapasztalata volt a második világháború
„nem emberszabású” rettenete.
Ha a krimi műfaj iránti érdeklődés a két életmű többi részében nem is nyilvánult meg
ilyen kifejezetten, mint a vizsgált művekben, az oknyomozó, rejtvényfejtő gondolkodás
másutt is létrehozott olyan szövegeket, amelyek a bűnügyi történet vonzáskörébe tartoznak. Ottlik két novellájában is szó esik bűncselekményről (Uszodai tolvaj, Pangásos papilla), itt azonban a tett lélektani háttere áll a szövegek középpontjában, nem a tettes keresése: az elkövetők személyére tehát nem derül fény, és nyomozás sem indul utánuk. Annál inkább egy belső „élet-nyomozás” eszméje köré épül a Próza, a Minden megvan és
a Buda. A Próza keretnovellájának kezdő fejezetében az elbeszélő barátja, Czakó Pali öngyilkosságáról és haláláról kapunk hírt – a zárófejezetben aztán kiderül, hogy a fiú mégsem halt meg. Ami közben megtörténik és elmondódik, az maga a nyomozás, az élet keresése, a keretnovella magyarázata. A Minden megvan és a Buda ugyancsak emlékező életnyomozások, de nemcsak az „eltűnt idő” után, hanem az után a megnevezhetetlen érzés,
hangulat, atmoszféra után, amiben benne foglaltatik nemcsak az eltűnt idő egésze, hanem
maga az élet is. A nyomozás megfoghatatlan tárgya lett a posztumusz nagyregény címadója, amelyen az író élete végéig dolgozott. „Buda”, a város neve lett a legutolsó és egyben legegyetemesebb közelítés a rejtélyhez, a végső névadási kísérlet. Ahogy ez már A Valencia-rejtély kapcsán kiderült, Ottlik élet-nyomozásai valójában nyelvfilozófiai és ontológiai nyomozások.

2006. február

67

Nemes Nagy Ágnes életművében az oknyomozó gondolkodásra épülő esszék mellett
a Ház a hegyoldalon című drámatöredék kapcsolódik legszorosabban a bűnügyi történet
műfajához, s egyben Az öt fenyő című korai regényhez. Ebben a történetben is szerepel
áldozat, vádló és gyanúsított, a keresés tétje azonban nem a tettes megtalálása, hanem
a hajdani események felidézése és értelmezése. A Ház a hegyoldalon a Napforduló című
verseskötet keletkezésének időszakában, a költő érett pályaszakaszában született. Az életmű
egyik csúcsának tekinthető mind nyelvi megformáltsága, sűrítettsége, mind műnemeket
ötvöző műfajisága okán, nem is beszélve arról, hogy a Nemes Nagy Ágnes-i motívumvilág
egyedülálló összegzése.
(Gondolkodásformák és beszédmódok) A vizsgált két szöveg (A Valencia-rejtély,
Az öt fenyő) középpontjában a rejtély áll, amely minden igazi művészet és tudomány forrása.36 Nem egy bizonyos rejtélyről van azonban szó, hanem a Rejtélyről, a nyelvi-fogalmi
szinten megfoghatatlanról, amely végső soron, lényegét tekintve megfejthetetlen, s ez
a tudás eleve benne foglaltatik az utána folyó nyomozásban is. Kifejezhetetlen, hogy pontosan mit takar A Valencia-rejtély dzétája, ahogy kifejezhetetlen az is, hogy miért kellett
meghalnia Nemes Nagy Ágnes regényében Utry Tamásnak, mit vétettek ellene a hozzá
közelállók, vagy ő mit vétett ellenük. Az emberi kapcsolatok, „viszonyok és viszonylatok”37
bonyolult szövedéke vált hordozójává valamiképpen a rossznak, amely a lezuhanó fenyőben sorsszerűen, már-már személytelenül testet öltött. Emiatt nem szerepelhetnek ezekben a történetekben valódi detektívek, olyanok, akiket egy bizonyos rejtély megoldhatóságába vetett hit sarkall, hanem helyettük művészek és tudósok, akiknek viszont a Rejtély
megoldhatatlanságáról van eredendő tapasztalatuk, s e tudás erőterében és vonzásában
élnek.
Mások azonban azok a gondolkodásformák és beszédmódok, amelyek a két szöveg
hátterében állnak: Ottlik „deduktív”, Nemes Nagy Ágnes pedig „induktív” nyomozónak és
gondolkodónak mutatkozik.
Ottlik már pályája legelején egy önálló filozófiai nyelvet próbált megalkotni,38 a sajátos
ottliki „filozófia” pedig, amelyen ez a formális nyelv alapult volna, már a novellák idején
szinte készen áll. Legfontosabb szövegeiben mindig ugyanezt a saját-filozófiát fogalmazza
újra, de mindig máshogy. A megértés egyre mélyülő köreiben ugyanazokat a teóriákat értelmezi, s ahogy a megértés mélyül, úgy finomodnak és variálódnak egyre magasabb
szinten az alkalmazott prózapoétikai eljárások.39
36
37
38

39

Eistein, Albert, idézi: Keszthelyi Tibor: im. 111.
Nemes Nagy Ágnes: Az öt fenyő. 18.
„Belemerültem tehát a matematikába és a filozófiába. Nekifogtam egy egzakt filozófiai nyelv
megszerkesztésének – mert azzal is baj volt, elakadtam a híres nagy bölcseleti művekkel, amelyek
mind a hétköznapi nyelv ambivalens, rosszul definiált szavait használták. Álgörög kifejezéseket
eszkábáltam; aztán jött a második vereségem: szaporodtak a céduláim, elárasztottak a szobámban; gyártottam őket rendületlenül. Mielőtt belefulladtam volna képtelen vállalkozásomba és
a céduláimba, szemétbe dobtam az egészet, és kimentem az új tavaszba, le az édes Budapestre,
táncolni rumbát a szép, undok lányokkal, és bridzsezni a csúnya kedves fiúkkal.” Ottlik Géza:
Próza 28.
Ottlik legfontosabb írói ambíciója éppen ezekben a narrációs kísérletekben rejlik, az elbeszélés
hogyanjának szakadatlan próbálgatásában. Ennek fontosságát egy matematikai párhuzammal érzékelteti: „A matematikus, ha elkészített egy szerszámot, sohasem használja többé, eldobja: amit

68

tiszatáj

Ottlik tehát hipotézisek megalkotásával kezdi írói pályáját, ezzel szemben Nemes Nagy
Ágnes kései alkotói korszakában teszi meg ugyanezt, azóta méltán klasszikussá vált eszszéiben. Az esszék – különösen a verstani-stilisztikai tárgyúak – egy teljes költői pálya tanulságainak összegzései. S ahogy a pálya teoretikus vonulata, úgy az esszék felépítése is
induktív gondolkodásmódra utal. Nemes Nagy Ágnes legelméletibb gondolatmenetei során is megmarad anyagszerűnek,40 esszéi tele vannak képekkel – képekben gondolkodik,
nem tud elszakadni az anyagitól, a látványtól, a tárgytól. Tanulmányai végén nem a jól felépített gondolatmenet végkövetkeztetése a csattanó, hanem mindig egy kép. Nemes Nagy
Ágnesnek nem tézisei vannak, hanem visszatérő „ősképei,” mint például a kék virág
a sárga homokfal előtt, a hattyú, a szobor, a jácint és a császárkörte. Ezek a képek a tovább
nem taglalható gondolatmenetek végén állnak, mintegy az összegzést, a tézist helyettesítve. Az induktív gondolatmenet, miután végigjárta a tárgy logikus feltárásának lépcsőfokait, mindig egy képbe „fut bele”, ami a tovább nem bonthatóra, nem magyarázhatóra,
végső soron a Rejtélyre utal. A kép szerepe az esszékben ugyanaz, mint a regényben a fenyőé (mint képé): hogy újra elrejtse és homályba borítsa mindazt, amire az emberi gondolkodás következetes logikája már-már fényt derített, s ezzel figyelmeztessen arra (éppen
akkor, amikor már a megoldás közelében érezzük magunkat) hogy a Rejtély továbbra is
rejtély marad.
A különböző gondolkodásformákhoz eltérő beszédmódok járulnak. Ottlik magyaráz és
meggyőz, Nemes Nagy felmutat és láttat – lévén az egyik mondatokban gondolkodó
(nyelvfilozófus-) regényíró, a másik képekben gondolkodó (objektív tárgyias) költő, akinek – ahogy éppen Ottlik mondta róla – „a látása egyszerre pogány és ószövetségi, objektív és naiv: azaz elemi erejű: olyan, amivel elölről lehet kezdeni a világot”, s aki „a látomás
»mondhatatlan«, majdnem halálos magasfeszültségű töltését a látvány »mérhető«, tiszta
geometriájába sűríti, szigeteli emberi használatra.”41
A Valencia-rejtély tehát egy nyelvfilozófus-regényíró, Az öt fenyő pedig egy objektív
tárgyias költő (ál)krimije. Az igazi tettes mindkettőben a Rejtély.

40

41

megtart, az a szerszám elkészítési módja, a módszer, amivel célt ért – az algoritmus. Sohasem
számít ki eredményeket: a matematika területén dolgozik.” Ottlik Géza: Próza 30.
Kedvenc íróiban, költőiben is az „anyagszerűséget” tartja a legtöbbre: Babits Mihály és Áprily Lajos verseit éppúgy anyagszerűnek tartja, mint Verne Gyula vagy Agatha Christit regényeit.
Ottlik Géza: A mondhatatlan és a nehezen mondható. In: Ottlik-emlékkönyv. 139.

Örökség
MISKOLCZY AMBRUS

Egy elfeledett
Kossuth-monográfia margójára
Könyvbe nem illik belefirkálni. Mégis, ha valaki belefirkál, akkor az is idővel dokumentumértékű lesz. Sajnos Horn Ede Kossuth-monográfiájába nem írt bele senki.1 A szerzőt is
sokáig elfelejtették. Mert ugyan Európa-szerte ismert közgazdasági szakíró lett, de ez a tudomány olyan mint a gazdaság, gyorsan változik, és nem igazán szereti azokat, akik az
emberi méltányosság és szabadság eszményeihez makacsul vagy következetesen ragaszkodnak. Márpedig Horn Ede (1825–1875) ezek közé tartozott. Született forradalmár volt.
Lázzadt a zsidó világ belső kötöttségei ellen, és önmaga emancipációját összekötötte a zsidóemancipációért való küzdelemmel. Így lett az ifjú rabbinövendékből a radikális reformot kiteljesíteni akaró pesti Reformtársulat hitszónoka, aztán Komáromban az első magyar tábori rabbi. 1850-ben még kereste az osztrák birodalmon belüli alkotmányos érvényesülési lehetőségeket, akár Eötvös József vagy Kemény Zsigmond. Az 1960-as években
is újra kiadott értekezést írt Spinozáról. A száműzetés keserveit Rákóczi-monográfiájában
írta ki magából. Majd 1859-ben újra a Kossuth-emigráció harcos publicistája lett. A kiegyezés után hazajött. Jókai Mórral alapított német nyelvű napilapot. 1875-ben pedig államtitkár lett. Közben Jókaival együtt próbáltak bekapcsolódni a munkásmozgalomba is,
a munkások polgárosodása érdekében fogyasztási egylet, önsegélyző bank, művelődési
kör felállításával. A fekete gyémántok főhőse, Berend Iván ezen elvek jegyében szervezett
munkástelepet.2 Horn Ede pedig felvázolta a „lehetetlen”-t: a magyar gazdasági élet kívánatos reformját Államháztartásunk rendezéséről című utolsó – németül is megjelent –
művében.3 „Nagys. Kossuth Lajos urnak, mély tisztelettel” – Turinba is elküldte, és a „turini remete” alaposan tanulmányozta is,4 és egyetértését a margón jelezte is. Viszont, amit
Horn Ede korábban írt róla, aligha olvasta el, mert unta a róla szóló irodalmat.
Mindez nem ok, hogy ne vegyük újra kézbe Horn Ede Kossuth-monográfiáját. Annál is
inkább, mert méltó „párja” Kemény Zsigmond – Wesselényiekről és Széchenyiről szóló –
programadó esszéinek. Csak míg a nagy regényíró a forradalmi elkárhozás ecsetelése közben kereste a kiutat, a publicista Horn Ede inkább az általa átélt és kiteljesedni vélt forradalmi üdvtörténet előkészítő szakaszát írta meg, természetesen ő is az elkötelezett kortárs

1
2
3
4

I. E. Horn: Ludwig Kossuth. I. Der Agitator. II. Der Minister. I. Leipzig, 1851. 79–80.
Jókai Mór: Fekete gyémántok. I. Szerk. Nacsády József. Bp. 305–306.
Eduard Horn: Ungarns Finanzlage. Wien, Pest, Leipzig, 1874. 128.
Horn Ede: Államháztartásunk rendezéséről. Bp. 1874. OSZK: Kossuth 413.

70

tiszatáj

szenvedélyességével. A modern Kossuth életrajzok, egy-két kivétellel,5 talán ezért sem
vesznek tudomást róla, mintha nem tartanák elég hitelesnek, és az is igaz, hogy néhány
tárgyi tévedés becsúszott a gyors munka során. A mű valóban a kultusz és a legenda jegyében született, de azért – tudjuk – Kossuth is megharcolta a maga harcát, és alakja nem
valami modern tömeg- vagy tömegeket manipuláló elitmozgalom konstrukciója. Horn
Ede könyvére érdemes figyelni. Előlegezzük meg következtetéseinket, és aztán ítéljen az
olvasó. De előbb hadd jelezzük: a kultusz és a legenda nem mindig pejoratív fogalmak.
A politikai „piacon” kemény „áruk”. Franciaországban ekkortájt Louis Bonaparte a napóleoni legendának köszönhetően emelkedett egyre magasabbra, és a demokratikus tollforgatók maguk is különböző legendákkal, olykor gyermetegen naivnak tűnő hősi történetekkel próbálták ellensúlyozni az elkerülhetetlent: a bonapartizmust, amely aztán társadalmi és politikai katasztrófához is vezetett.
Aligha túlzás, Horn Ede műve messze a kor historiográfiai tája fölé magasodik; méghozzá azért, ahogy Kossuth politikáját a reformkor egészében és dinamikájában el tudta
helyezni. Pontosabban a magyar történelem egészében. Nem irracionális vagy demagóg
Kossuth-kultusz jellemezte, hanem nagyon is racionális oknyomozó módszer. Rákérdezett
a történelemre. Igaz, a történész lehetőleg olyan kérdést tesz fel, amire tudja a választ. Viszont válaszával verifikálja tézisét. (Ez transzparencia, szemben azzal a módszerrel, amely
valamiféle intim közelségből démonizál, és az utólagos bölcsesség magasáról – valamilyen
éppen aktuális ideológia birtokában – kinyilatkoztat, és ítél.) Horn Ede is kérdve-kifejtve
mérlegelte, mit lehetett volna még tenni egy-egy adott helyzetben. A múlt számára (már)
nem határtalan, hanem konkrét lehetőségek játéktere. Kossuth-könyve – látni fogjuk nem
egy vonatkozásban – megelőlegezte nagy Kossuth ábrázolásaink – közelebbről a Hajnal
István, Szabad György és Varga János – művének nem egy lényeges mozzanatát. Méltó
helye lenne a Kossuth-képet alakító művek között.6 De lássunk először egy-egy lényeges
mozzanatot a történetírás Kossuth-jellemzéseiből, hiszen ezek ismeretében érzékelhető
Horn Ede művének eredetisége.
Hajnal István, amikor az 1920-as évek elején a Kossuth-emigráció törökországi iratainak feltárásán fáradozott, első benyomásait így összegezte baráti levélben:
„Kossuth egyénisége végül is óriási szárnyakkal bontakozik ki a sok rágalomból s az
egész lelki egyensúlyát vesztett társaságból. A legnagyobb, hiába, ő volt mindenki közt.
A lelke színes és ragyogó s valami csodálatos energia kiragadja azt minden földi piszkos
nyomorúságból. Mint politikus, nem tudom milyen, de mint ember, elragadó!”7
Ezek után Hajnal István még lélektani stúdiumokat is folytatott, de mindez csak az
első találkozás élményét erősítette. Aztán, amikor harminc év multával a Kossuth-emlék-

5

6

7

Az újabb irodalomban először említi, anélkül hogy jelentőségét felismerné Kosáry Domokos:
Kossuth Lajos a reformkorban. Bp. 1946. 365. Nem említi A bűnbaktól a realista lényeglátóig.
A magyar politikai és tudományos diskurzusok Kossuth-képei 1849–2002. Szerk. Dénes Iván
Zoltán. Bp., 2004.
A bűnbaktól a realista lényeglátóig. A magyar politikai és tudományos diskurzusok Kossuthképei 1849–2002. Szerk. Dénes Iván Zoltán. Bp., 2004. Ennek értékeléséhez Miskolczy Ambrus:
A Kossuth-ábrázolás technikái. Szubjektív historiográfiai széljegyzetek „A bűnbaktól a realista
lényeglátóig” című gyűjteményes munka kapcsán. Korall, 2005. november (21–22. sz.), 124–160.
MTAKK, Ms. 4524/347. Hajnal István levele Domanovszky Sándornak, Bécs, 1921. jún. 14.

2006. február

71

könyv számára újra levéltári forrásokhoz nyúlt, hogy megírja Kossuth külpolitikáját,8 ez
– az 1957-ben kiadott – A Batthyány-kormány külpolitikája lett, mintegy jelezve, hogy
nem egy ember szeszélyeiről volt szó, mert azt képviselte, amit sok vonatkozásban mások
is, viszont ha olykor magával is ragadta a nagyhatalmi ábránd és a politikai lehetőségek
kiaknázásának opportunizmusa, „fel tudta áldozni ezt a gondolatot, mihelyt az nyíltan és
kegyetlenül összeütközésbe került 1848 magas eszméivel”, és aztán 1848 őszén „egyedül
maradván, mindvégig a legválságosabb pillanatokban is és még a katasztrófa szélén is
mint önálló, európai tényezőt próbálta érvényesíteni Magyarországot, kínálgatva szövetségét, kereskedelmi előnyeit a nagyhatalmaknak. Bámulatos szívóssággal húzódik át ez
a jellemvonás Kossuth egész diplomáciáján a szabadságharc alatt; alapja ennek az a meggyőződés, hogy bármi is történjék, a nemzet élni fog, amíg jogait maga fel nem adja.”9
Az 1970-es évek vége felé Szabad György úgy mutatta be Kossuth politikai pályáját ismert és ismeretlen megnyilatkozásai tükrében, hogy egyértelműen kitetszik, páratlan tehetséggel és maximális hatékonysággal tudta a jobbító erőket nagy célok kivitelezésére
mozgósítani és vezetni, kapcsot jelentve „a nemesi liberalizmus legjobb hagyományai és
a polgári demokratizmus követelményei közt, tanúságtevőt, hogy a magyarság nem az elnyomás, hanem csak a szabadság közösségében valósíthatja meg nemzeti érdekeit, bontakoztathatja ki igazi értékeit”.10
Tette mindezt igazi politikai játékosmesterként, aki egyben a modern nyilvánosság
eszközeivel élt, mindenekelőtt a sajtóval, amikor a Pesti Hirlapot megindította, és a középnemesség nevében sürgette a reformokat. Varga János szerint „Kossuth óriási sakkhúzása volt ez, amely egyidejűleg jelentett realitásfelismerést és taktikát: elismerte a középnemesség vezérszerepét, amely nélkül a reform ügy valóban nem juthatott előbbre;
kifogta a szelet az újkonzervatívok vitorlájából, mert egyértelműbben ítélte oda a haladás
irányítását e megyei rétegnek, mint ők; végül a progresszió érdekét a megyerendszerrel
kapcsolta össze. Kiemelte viszont, hogy a középnemességnek korántsem ’osztálykülönzési’, hanem ’inkább egybeforrasztási’ szándékból tulajdonít ekkora jelentőséget, mert
a nemesség ’egy és oszthatatlan’, a nemzet élete pedig ’históriai alapokon nyugszik’. Ezzel
azt kívánta hangsúlyozni, hogy a reform érdekében nem szabad szakadékot ásni a középnemesség és a nemesi értelmiség közé, azaz elhitetni igyekezett, hogy ’a Pesti Hírlap
pártja’ tulajdonképpen a középnemesség hangján és nevében szól.”11 És így emelkedett
egy szegény, ám annál tevékenyebb értelmiségi – ahogy ő maga hangoztatta később –
„a porból” a készülő polgári Magyarország élére.
Csoda-e Horn Ede szenvedélyessége; ez a kortárs előjoga, azé, ki nemcsak tanul, hanem tanít a történelemből, saját kora gyermekeként. A nagy vereség súlya alatt és a készülő forradalom reményében Horn Ede is a heroikus és mártirologikus szemléletmódot
ötvözte a providencializmussal. Nemzeti látószögéből is következett ez. Míg korábban olykor keserűen állapította meg, hogy a nemzetiség és a szabadság elve és ügye szembekerültek egymással, most már ilyen – nyílt – fenntartásai nincsenek, pontosabban: Kos8

9
10
11

Urbán Aladár: Hajnal István és az 1848. évi magyar külpolitika. Ld. Hajnal István: A Batthyánykormány külpolitikája. Bp. 1987. 8–9.
Hajnal: A Batthyány-kormány, 37., 168.
Szabad: Kossuth, 199.
Varga János: Kereszttűzben a Pesti Hirlap. Bp., 1983. 143.

72

tiszatáj

suth politikája oldja fel számára az ellentmondást. Ami a szerző nemzeti identitását illeti,
nem lehetnek kétségeink, a (re)integráció megtörtént, azonosul a – legyőzött – nemzettel,
legfeljebb kisebb-nagyobb hibáit teszi szóvá, de azok is már-már erényszámba mennek, és
Kossuth nagyságát emelik ki: „A magyar nemzet a legnagyobb mértékben képes a lelkesedésre, és arra, hogy a hazáért, a szabadságért vagy valami más magasabb javért, vonakodás nélkül áldozza életét és vérét; de a fegyelmezett kitartás, amely csendes és rideg harc
lassú és szívós kiviteléhez szükséges, mint például a védegyleti eszméhez kellett volna,
teljességgel hiányzik belőle.” Kossuth „ebben is félreismerte nemzete jellemét”.12
A nemzet története – anélkül, hogy hangsúlyozná Horn Ede – megfelel a Himnusz
felmentő fordulatának: „Megbűnhődte már e nép”… A magyar népnek a „legbajosabb és
legháládatlanabb” szerep jutott: az előőrsé. Magyarország „Európa védőbástyája Ázsia ellenében”. 1526 után a Habsburgok felől fenyegető belső ellenséggel is szembe kellett néznie. E „kettős védekezés” egyszerűen „csodálatos”. A legyőzhetetlen, ám állandóan szenvedő nemzet mítosza – kimondatlanul is – a Gondviselésbe vetett hittel párosul:
„Szavoyai Jenő hősi jobbja, amelyet a magyarok hősiessége erősített és a nem magyar
csapatok támogattak – végre megtörte a szégyenletes igát, amely alatt másfélszázadon keresztül nyögött az ország (1686). A szatmári béke, mely a megtörhetetlen Rákóczi-felkelés
fölött tárgyalások révén diadalmaskodott, lezárta azon belső harcok sorát, melyek I. Ferdinánd trónralépése óta Magyarország pusztáit oly gyakran a legnemesebb polgárvér özönével borította el (1711).”
Magyarország „hadi szolgálata” Mária Terézia uralkodása alatt ért véget – fejtegette
Horn Ede. Magyarországnak most be kellett volna pótolnia mindazt, amit elmulasztott.
„De ki haragudhat a holtfáradt harcosra, ha a szerencsés véget ért harc után a béke első
pillanatait nem új munkára, hanem pihenésre fordította?” Mária Terézia azonban Delilája
lett a hős Sámsonnak. A „Magyarok Istene” időben, 1780-ban verte fel a veszélyes nyugalmat. Horn Ede ezen alkalommal II. József emberi tisztaságán nem tűnődött úgy el,
mint egy éve. Most a császár „óriás lépései”, melyekkel „minden fennállót le akart taposni,
felébresztették az alvó Sámsont”.13 Azt mondhatnánk, a hegeli dialektika egyik kulcsfogalmát, az „ész cselét” akarta érzékeltetni Horn Ede, amikor a császár „liberális reformjainak” visszhangját – a korábban nem említett – „a szabadságmártír”: Martinovics tevékenységében fedezte fel.
Magyarország fejlődésének érdekében – a bürokratikus abszolutizmus paranoiás politikája ellen – két mód kínálkozott: a diplomáciai és a nyílt politikai küzdelem – fejtegeti
Horn Ede. Az előzővel Széchenyi István próbálkozott, a második képviselője Wesselényi
Miklós. Horn Ede formulái – ha ma árnyaltabban is látjuk a magyar liberális ellenzék
működését – nemcsak a külföldi olvasó számára kínálták a beavatás élményét a magyar
világba, hanem a magyar olvasónak is sokat mondhattak volna. Wesselényi Miklóst például éppen ekkortájt az egykori barát, Kemény Zsigmond a rendi jogvédelem, a sérelmi
ellenzékiség prototípusává akarta megtenni, hogy így is diszkreditálja a forradalmat. Horn
Ede is a rendi alkotmány bajnokát láttatta Wesselényiben, de azt már összekapcsoltan azzal a politikával, amelyet érdekegyesítésnek nevezünk: „E negatív tevékenységgel kéz
a kézben haladt a pozitív, éspedig a nemzetiség felélesztése és terjesztése, az anyagi jólét
12
13

Horn: Ludwig Kossuth, 79–80.
Horn: Ludwig Kossuth, 6.

2006. február

73

előmozdítása, a jog és szabadság kiterjesztése.”14 Mégis ennek némileg ellentmondva
– hangsúlyozza tévesen Horn Ede –, hogy a magyarországi gróf és az erdélyi báró számára
a nemzet még csak Werbőczy népe: a nemesség, a parasztság – társadalmi-politikai – teher,
a harmadik rendről mit sem akartak tudni. A logikai ellentmondás és a valótlanság írói
fogás: a Kossuth-legenda megalapozása. Horn Ede „az agitátor” fellépésének újszerűségét
próbálta az elődök jelentőségének eltorzításával kiemelni. Hiszen ma látjuk, hogy Wesselényi elméletileg is megalapozta az érdekegyesítő politikát, a jobbágyfelszabadítás felé is
ő tette meg az első nagy lépést a kötelező és törvényesen szabályozott örökváltság módozatának felvetésével, a szabad sajtó követelményét is megpróbálta tettleg érvényesíteni, és
ezen politikának éppen úgy áldozata lett, mint Kossuth, sőt még inkább, mert miután bebörtönözték és amnesztiát kapott, ezen amnesztia miatt – mint keserűen hangoztatta –
már csak „polgári halott”-ként szólhatott bele a politikába.15 Kossuth jóval közelebb állt
Wesselényihez, mint Széchenyihez. A legendaképzés forgatókönyve mást követelt, és tegyük hozzá, Kossuth is mást nyújtott.16
„És magának az új agitátornak a személyes megjelenése is mennyire más, mint az elődeié! A fiatal hadnagy [Széchenyi] izmos és erős alakjában, koromfekete arcában, éles vonásaiban és tüzes szemeiben; Wesselényi herkulesi termetében, mi alatt rengett a föld,
első pillantásra felismerjük a régtől híres hunok méltó utódát. Ezeket az előnyöket nem
kell lebecsülni olyan primitív [=ősien egyszerű] nép esetében, mint a magyar, melynél az
egyéni bátorság az ember fő vonása és legnagyobb erénye. És ha Széchenyi gyakran is
hangsúlyozza, hogy hatalmas egymásba futó szemöldökei népszerűségének sokat ártanak,
mégis biztos, hogy amikor a gróf erős karjaival ketté szeli a Duna hullámait, és versenytársai előtt haladva egy órán keresztül úszik át fáradhatatlanul a hatalmas áron, akkor ezzel a csodájára járó tömegben nagyobb népszerűséget arat, mint a Dunai Gőzhajózási Társaság felállításával… És amikor Wesselényi kifogy az érvekből, fél kézzel felemeli azt az
asztalt, amelyen az ellenszónok áll, és szónokostul kiviszi a teremből, gyorsan visszatérve,
becsapja az ajtót, és így eléri, hogy véleményének megfelelően szavazzanak, akkor ezt
a győzelmet nemcsak ellenfele kényszerű távollétének köszönheti, hanem azon különleges
eljárásnak, amellyel ellenfelét eltávolította… Ezzel szemben ki ismerné fel az új agitátor
középmagas, karcsú, majdnem sovány alakjában, gesztenyebarna hajában, szelíd kék szemeiben, a finom metszésű ajkain, a világfájdalmas nemes, inkább nyugati mint keleti vonásokban, egyszóval, ki ismerné fel Kossuth Lajosban Isten ostorának és Európa megfenyítőjének: Attilának világbíró hadaiból leszármazó utódot??…” 17
Arra persze nem nagyon kapunk választ, hogy Magyarországon hol is van az a harmadik rend, amelynek ilyen szószólója akadt. Inkább folyamatosan tárul fel előttünk, hogy
a kossuthi agitáció teremti meg ezt a harmadik rendet, az a politika, amely a nemességet is
meginti, hogy a könyv mottóját idézzük: „veletek, általatok, ha akarjátok, de ellenetek, ha
kell”, és a szellem és a munka nemességét hirdeti a születés nemessége ellenében,18 mi-

14
15
16
17
18

Horn: Ludwig Kossuth, 20.
Trócsányi Zsolt: Wesselényi Miklós. Bp. 1965.
Szabad György: Kossuth politikai pályája. Bp. 1977.
Horn: Ludwig Kossuth, 24.
Horn: Ludwig Kossuth, 69.

74

tiszatáj

közben azt is megtudjuk, hogy Kossuth inkább túlbecsülte a magyarországi liberalizmus
„intenzív és extenzív erőit”, és lebecsülte az ellenható erőket.19
Kossuth politikájának az újszerűsége a mozgósítás, az, hogy bár a nemességre épített,
de mindenkihez szólt. Így lehetett szállóige az arisztokráciának címzett intés a Pesti Hírlap egyik 1841-i februári cikkéből,20 amelyet maga is meg-megismételt,21 és sokan nem felejtettek el, köztük Horn Ede : „Ha van e nemzetnek rendeltetése – van pedig – az bizonyára teljesülni fog velök és általok, ha nekik tetszik; nélkülök, sőt ellenök, ha kell.” Horn
Ede mintha csak tudta volna, milyen vonásokkal ruházza fel Kemény Zsigmond Kossuthot, mint nagy rombolót, mert éppen azon vonások ellenkezőit fedezte fel Kossuthban,
a nagy építőben. A Pesti Hírlap – Horn szerint is – nem felkorbácsolta a szenvedélyeket,
hanem éppen csillapított.22 Kossuth „magatartása a társadalmi kérdésekben higgadt és
eszélyes, minden érdeket és előítéletet a lehetőség szerint kímélő”.23 Viszont: „Az úrbéri
szolgáltatások megváltásának kérdésében a földesúri érdeket alárendeli a parasztinak, miként a városi kérdésben a nemesit a polgárinak, és – ami az országszerte uralkodó véleménynek még inkább ellentmond – a megyei érdeket alárendeli a városinak”, mert elfogadta, hogy a városi nemest a városi hatóságoknak rendeljék alá, és ne a megyeieknek.24
Horn Ede éppen Kossuth példáján vizsgálta meg a magyarellenes előítéletek mechanizmusát:
„Határozottság társulása okos mérséklettel, a jog érvényesítése és a méltányosság figyelembe vétele jellemzi Kossuth magatartását a nemzeti kérdésben. Aki ott volt az 1847–
48-i országgyűlésen vagy ma az onnan való beszámolókat olvassa, csodálkozva kell feltegye a kérdést: miként alakult úgy, hogy Kossuthot ebben a vonatkozásban szélsőségesnek bélyegezték, minden más ténykedését ebből az egyetlen mozgatórugóból vezették le,
a magyarizmus minden túlzását – amelyet valóban elkövetett vagy csak hamisan neki tulajdonítottak – csak és kizárólag az agitátor számlájára írták?… Erre, úgy hisszük, alig van
más magyarázat, mint az, hogy a külföld – beleértve a szomszédos Ausztriát – egyáltalán
nem ismeri Magyarországot. Miként minden rendkívüli testi erőről tanúskodó ókori cselekedetet Herkulesnek, minden katonai hőstettet Sándornak tudnak be, hasonlóképpen az
újabb korban II. Frigyesnek, II. Józsefnek és Napóleonnak tulajdonítanak tőlük teljesen
idegen jellemvonásokat és megnyilatkozásokat, ugyanúgy a külföld – amely az utóbbi
években csak egyetlen magyar nevet ismert meg közelebbről, mert az újonnan feljövő
csillag a maga vakító ragyogásával a többit elhomályosította – minden olyan jót vagy roszszat, amiről Magyarországról értesült, az agitátor javára írt, akár ezen jó vagy rossz fejlemények megegyeztek az ő alapelveivel vagy homlokegyenest ellenkeztek azokkal.”25
Kossuth – hangsúlyozta Horn Ede – a nem magyar népek nemzeti igényeinek mérlegelésekor, ha azok a magyar célkitűzésekkel kerültek szembe, következetesen kereste, hol
húzódik a határ a zsarnokság és az önfeladás vagy öngyilkosság között.26 Amikor eszméi
19
20
21
22
23
24
25
26

Horn: Ludwig Kossuth, 56.
Gr. Széchenyi István: A Kelet népe. Szerk. Ferenczi Zoltán. Bp. 1925. 139.
Varga János: Kereszttűzben a Pesti Hirlap. Bp. 1983. 151.
Horn: Ludwig Kossuth, 49.
Horn: Ludwig Kossuth, 103.
Horn: Ludwig Kossuth, 108.
Horn: Ludwig Kossuth, 109.
Horn: Ludwig Kossuth, 112.

2006. február

75

győztek, nem élt vissza hatalmával. Mérséklete nem gyengeség, hanem „szilárd bizalom
a jog hatalma iránt”.27 Igaz, amikor március 19-én Pest város követsége átadta az országgyűlésnek „a nemzet kívánságait”: a 12 pontot, akkor Kossuth – idézzük Horn Edét –
„több mint udvariatlan módon válaszolt”.28 Kioktatta ugyanis a küldöttséget arra, hogy
a nemzeti szuverenitást a – majdani – főváros nem tulajdoníthatja magának; mint Horn
Ede ezen alkalommal nem idézi hosszan, hogy „én Buda-Pest város lakosságát e hazában
kimondhatatlan nyomatékosnak, s Buda-Pestet az ország szívének tartom, de urának soha
tartani nem fogom”.29 Lehet olyan spekulációkba bocsátkozni, hogy ez a gesztus a nemesség hatalmának biztosítási igényét jelezte a pesti néppel szemben, de messzire vezetne
a legitimációk vizsgálata a legitimációs vákuumban, hiszen alapvetően a plebiscitum elve
és a képviseleti rendszer elve csapott (volna) össze, a plebiscitum mögött állt az európai
forradalom, a képviseleti rendszer mögött a múlt, a jogfolytonosság és maga a diéta forradalmi vívmányokat kivitelező tevékenysége. És bármilyen felemelő is volt a pesti nép forradalma, a húsvéti nagyhét zsidó-kravallja is tömegmozgalom volt, a nép műve, akár a pozsonyi pozsonyi zsidókravallok során elkövetett gaztettek. Horn Ede nem is bocsátkozott
bele, hiszen a vallásszabadságot és teljes jogegyenlőséget hirdető forradalom közelebb állt
a szívéhez, mint a kényszerű politikai aritmetika. De ennek jogosultságát hallgatólagosan
elismerte. A jobbágyfelszabadítással egybekötött földesúri kárpótlás, a törvényhatósági és
országgyűlési választójog biztosítása azok számára, akik eddig is élhettek vele – most már
mind az államférfiúi bölcsesség megnyilvánulásai Horn Ede szerint.
Ami korábban Kossuthnak a zsidóemancipáció ügyében tanúsított magatartásában
szépséghibának, megalkuvásnak tetszett, annak ódiumát most az ellenfelekre hárította
Horn Ede. Nem vonta kétségbe, hogy Kossuth küzdött a zsidóemancipációért, mely mellett 1847 decemberében az állampolgárság kérdésnek vitájában „hévvel” érvelt, de „ebben
a kérdésben most is (március 21-én) Károlyi István [Pest város követe] és Babarczy Antal
[Csongrád megye konzervatív követe], egyes középkori zsidóüldözések által látszólag
csakugyan alátámasztott ellenvélemény érvényesült, az, hogy az emancipáció kimondása
ebben a pillanatban a zsidókra valóban veszélyt hozna…”30
Nem kevésbé problematikus jelenet volt az, ahogy 1848 április 8-án Kossuth a szerb
nemzeti kívánságokat átadó újvidéki küldöttséggel vitába keveredett, és a végén a vitát
annak odavetésével zárta volna le, hogy: „Ez esetben dönt majd a kard.” Horn Ede ezt
a legendát nem említette. Nem tudni, hallott-e róla; egyébként pontos forrás nincs rá,31 bár
valószínűsége mellett is vannak érvek.32 Igaz, Horn Ede némileg a megszépítő emlékezetből idézte Kossuthot, amikor azt mondatta vele, hogy „a törvényhozás valamennyi ezen
hazához tartozó nemzetiséget tiszteli”. Kossuth ilyet azért nem mondott, mert a nemzetiség elismerése a területi autonómia iránti igény legitimációjának elismerését jelentette

27
28
29
30
31

32

Horn: Ludwig Kossuth, 172.
Horn: Ludwig Kossuth, 173.
KLÖM, XI. 675.
Horn: Ludwig Kossuth, 179.
Hermann Robert: Szépséghibás forradalom. Száz rejtély a magyar történelembôl. Szerk. Halmos Ferenc. Bp. 1999. 126–127
Spira György: A nemzetiségi kérdés a negyvennyolcas forradalom Magyarországán. Bp. 1980.
25–26., 127–128.

76

tiszatáj

volna. Nemzetiség helyett olyan kifejezéssel élt, amely nem szolgálhatott ideológiai legitimációként, és a hangsúlyt az ország egységére tette: „Az ország egységének kapcsa múlhatatlanul az, hogy a haza közéletének diplomatikai nyelve a magyar legyen, és azt gondolom, hogy a magyar nemzet, midőn ezen alapon a magyar szabadságot minden polgártársaira különbség nélkül kiterjeszti, midőn őszintén bevallja azon elvet, hogy minden
népségnek a maga nyelvét annak belügyeiben, egyházi dolgaiban, szabad használatát
tiszteli: azt hiszem, az által a magyar nemzetiségnek – ha a honnak más nyelvű lakosai
igazságosak – megszilárdítását eszközlötte; mert amely nemzet mindent megoszt, szabadságot, jogot és tiszteli a külön nyelveknek tökéletes szabad kifejlődését és maga körébeni
használatát, az, ha azt mondja: egy országban százféleképpen nem lehet beszélni, hanem
egy nyelvnek kell lenni, és Magyarországban magyarnak, mert magyar a szabadság, mely
megosztatott, méltánylásra találhat minden nyelvű polgártársainál.”33 A korabeli sajtóból
idéztük Kossuthot, és ez alapvetően már nem tér el attól, amit Horn Ede – rövidebben –
adott elő. A nemzeti tolerancia mozzanatát állította előtérbe, meghosszabbította a tolerancia felé mutató mozzanatokat, egyébként – mint tudjuk – sok magyar liberális nagy lépéseket is tett e téren. De Horn, ha Kossuth megnyilatkozását hitelesebb formájában ismerte volna, az értékelés lényegén akkor sem változtatott volna: „Olyan követelés ez,
amely nem kevésbé jogos, mint ahogy teljesen megfelel a méltányosság és mérséklet azon
elveinek, amelyeket mi Kossuthtól ezen a téren az 1843–44-i és az 1847–48-i országgyűlés
összeülése alkalmával hirdetni hallottunk.”34
Horn Ede maga is érezhette, hogy korábbi állásfoglalásaival ellentmondásba kerül,
pontosabban, hogy azonos vagy hasonló kérdésekre más választ ad. Ezért a kérdező módszer, Kossuth politikájának megítélésekor az ellenkérdéseket is maga után vonta. Például:
„Vagy Kossuth valóban – mint azt a forradalom alatt és után, éspedig a külföldi sajtó
sokszor hangoztatta – csak magyar volt? Március előtti liberalizmusa csak a kormányzat
ellen használt fegyver volt, amelyet, miután megtette a magáét, félre dobott, amikor is
a kormányzatot legyőzték és a sajátos magyar követeléseket teljesítették: Magyarország
önállóságát biztosították?…”35
Sok ilyen és ehhez hasonló kérdésre, vagy egyszerűen olyan állításra, mely szerint
„a magyar harc »nemzeti harc« volt és nem szabadságharc, nem forradalom – tények és
érvek felsorakoztatása után – Horn Ede nagy válasza a következő:
„Ezt a nézetet alapvetően hamisnak tartjuk. Mert ha egyébként – és ezt ellenség és barát egyaránt elismeri – ezen harc és fő hordozói bizonyos fokig azonosak, azaz egyik lényege a másik lényegéből magyarázható, olvasóinkat ezen kérdésről alaposabban fel kell
világosítani. Már Kossuth első 1841-i fellépése meggyőzhette őket, hogy ő egyáltalán nem
jellegzetes magyar jellem, sőt, nagysága és példátlan sikerének alapja abban állt, hogy ő
volt Magyarországon az első nem magyar agitátor, az első, aki nem sajátosan magyar célokért sajátosan magyar eszközökkel, hanem magasabb általános célokért és modern európai eszközökkel küzdött. Mint a bevezetőben hangsúlyoztuk, ebben állt a különbség
közte és két előfutára (Széchenyi István gróf és Wesselényi Miklós báró) között, és ez az
alapja, hogy mindkettejüket oly gyorsan túlszárnyalta, és a magyar mozgalmat úgy kiter33
34
35

KLÖM, XI. 732.
Horn: Ludwig Kossuth, 179–180.
Horn: Ludwig Kossuth, 178.

2006. február

77

jesztette, ahogy arra azok nem is törekedtek!… Éppen azért, mert ő a magyar nemzeti
szempontot magasabb általános polgári szemponttal felcserélte, képes volt a nem magyaroknak a mozgalomba való bevonására, éspedig bevonta a német elemet, amely korábban
egész messze állt, 1841-től azonban egyre inkább közeledett és a forradalom éveiben vérével pecsételte meg a testvéri szövetséget. És ez biztos sikerült volna Kossuthnak a többi
más nyelvű nemzetiséggel is, ha ezeket egyrészt még az ő fellépése előtt egyes magyar
szélsőségesek túlkapásai, másrészt, még inkább a kívülről táplált pánszláv törekvések más
irányba nem lökték volna, és ha így ezeket minden megegyezést kizáró fanatizmus nem
töltötte volna el… Éppen azáltal, hogy ő a magyar nemesi álláspontot elhagyta, és az alkotmány jótéteményeiből addig kizárt néposztályok érdekeit kezdte el képviselni, az addigi nemesi mozgalmat valóságos népmozgalommá alakította át, és az ellenzéknek olyan
megtörhetetlen erőt kölcsönzött, amellyel a kormányzat minden támadásával dacolni tudott, és lehetetlenné tette, hogy Magyarországon azokat az »atyai« eszközöket alkalmazzák, mint amelyekkel Metternich 1846-ban a galíciai felkelést elfojtotta… Éppen azáltal,
hogy ő nem sajátosan magyar eszközökkel, éspedig a megyei és országgyűlési szónoki
emelvényen, hanem modern európai eszközökkel: a sajtó terén küzdött és agitált, a küzdelem iránt azok érdeklődését is felkeltette, akik azon szent csarnokokon kívül álltak, és
eddig a harci zajból csak tompa, hatástalanul elhangzó hangokat vettek ki… Tudjuk, hogy
Kossuth ezt az első fellépésével kijelölt irányt mindvégig hűségesen követte; tudjuk, hogy
a magyarság iránti szeretete mellett sem rendelte ennek alá az általános szabadságot, ellenkezőleg: a magyarságot csak a magasabb célokat szolgáló eszköznek tekintette, amenynyiben ő az ország valamennyi gyermekének a nyelv által nemzetté alakított egységében
a legbiztosabb zálogot látta az ország megerősödésére és szabadságának biztosítására; tudjuk, hogy a fennálló minden kímélete és a nemesség minden tisztelete mellett, ezt állandóan arra ösztönözte, hogy eleget tegyen a kor és a jog követelményeinek; tudjuk, hogy
a megyékben rejlő erő értékének tisztelete mellett nem érte be ezzel, hanem távolabbi körökben, az ország azon csarnokokból kizárt gyermekeire is hatott szóval és írással, és arra
törekedett, hogy ezek részt vegyenek az ország újjászületésében.
Ilyen agitációból kialakuló mozgalom nem lehetett sajátosan magyar, ugyanakkor nem
tagadhatta meg eredetét, ennek megtagadása történelmi lehetetlenség. A mozgalom nemzeti vagy sajátos területi – ha szabad nekünk magunkat így kifejezni – színezete, amely
hozzá tapadt, kívülről került rá. Nem a mozgalom elemeinek belső terméke, hanem ellenkezőleg, azon körülmények terméke, amelyek ellen a mozgalom irányult. A magyar ellenzék nem a magyarságért harcolt, harca azért kapott magyar színezetet, mert a zsarnok, aki
ellen fellépett, véletlenül nem magyar volt. Minden ellenzéki mozgalom, amely – ha hazai
uralkodó ellen irányul – tisztán liberálisnak számít, ha azonban külföldi uralkodó ellen
irányul, mindig nemzeti és hazafias színezetet kap, bár belső lényege a legkevésbé sem
változik. Mert egyrészt jobban fáj az illiberalizmus igája, ha azt idegen kéz teszi ránk, másrészt a nemzeti önszeretet könnyen bebeszéli, hogy a rossz oka éppen a külföldön élő
uralkodó, és egy hazai uralkodó sohasem járna el így; éspedig akkor, amikor az idegen
uralkodó nem csak a szabadságot nyomja el, hanem a nemzetiséget is korlátozni akarja,
amely miatt hazai uralkodó alatt nem kellene aggódni. Magyarországot már az teljességgel
feljogosította erre a szemléletre, ha csak a nemzeti királyok alatti dicső múltra emlékezett,
és ha egy pillantást vetett a sanyarú jelenre, és látta, hogy az idegen uralkodók alatt nem-

78

tiszatáj

csak politikai és nemzeti, hanem tisztán anyagi érdekeit is teljességgel elhanyagolják vagy
éppen feláldozzák az örökös tartományok javára. Ilyen tapasztalatok közepette a liberalizmusnak az idegen uralommal szemben nemzeti ellenszenvvel kellett párosulnia, és ennek az idegen uralomnak a külföldiségében joggal látták szabadságellenességének fő forrását, és így a nemzetiség megerősítésében a szabadság és az alkotmány megszilárdításának fő eszközét kellett látni. Kossuth liberalizmusa ennek a – körülmények folytán neki
járó – hazafias és nemzeti vegyületnek köszönhetően oly saját hévre tett szert, amely azt
csak fokozta és finomította, de semmiképpen sem tudta gyengíteni, vagy meghamisítani…”36
Ami a legjobban meglepheti a mai olvasót az a nemzetileg mérsékelt és méltányos reformkori Kossuth képe. A múltról szólt Horn Ede, de a jövőnek. Nem egy esetben homlokegyenest megváltoztatta korábbi elmarasztaló ítéleteit. Gondoljunk azokra az írásokra,
amelyek az ő 1849 májusi pesti beszéde után születtek. 1849 májusában Kossuthot Messiásként dicsőítette. Világos után a magyar törekvéseknek éppen az univerzalizmus hiányát
rótta fel. Retusálta a múltról adott képet, ahogy arra annyi példát hozhatunk fel a korunkig ívelő publicisztika történetéből? Tudatosan szépítette meg Horn Ede a kossuthi politikát? Inkább azt hangsúlyoznánk, hogy az idő szépített, mert múlásával egyre nagyobb rálátást engedett a történelmi tájra, és egyre jobban kirajzolódott a kossuthi politika korszerűsége és realizmusa. Az idővel feltáruló tanulságoknak is ennek engedett Horn Ede, aki
egyébként – láttuk – nem egy problematikus fejleményt átértékelt, mert – úgy érezhette –
közben többet tudhatott meg az egészről és annak részleteiről. Megszabadult a forradalom
vereségének nyomasztó élményétől, megemésztette a vereséget, átgondolta – írás közben –
a fejleményeket, és spinozai bölcsességgel a lehetséges legjobb eszközt választotta a partikularizmus és univerzalizmus egyeztetésére. Kossuth egyszerre volt vágyainak Kossuthja
és valóságos Kossuth, aki a jó célok érdekében tömegeket tud megmozgatni és erőket
egyesíteni. És ha a múltat illetően találhatott kifogásolni valót, a jövő egyesített. A száműzött országkormányzó éppen ebben az esztendőben vetett papírra olyan alkotmánytervet, amely a nemzeti türelem szellemében jelölte ki a nemzeti érdekegyesítés útjátmódját, amelynek későbbi változatát „mosolygó jövő”-nek nevezte. A Kossuth életrajz kilátásba helyezett második kötetét viszont alighanem azért nem készítette el Horn Ede,
mert látszott, hogy ez a jövő egy időre elmarad.
Horn Ede így is megszolgálta az osztrák kormányzat haragját. Annak keze Lipcsébe is
elért. A kiadót, Otto Wigandot 18 hónapi fogságra ítélték. Hiába állt ki Wigand korábban
a porosz politika ellenében Ausztria mellett, tudva, hogy Ausztria a lipcsei könyvkereskedelem legnagyobb piaca,37 beleértve a magyar kiadványokat is.38 Éppen ez volt a baj. Horn
Ede Kossuth-könyve nem volt szokványos védirat, Bécsben felismerték a jelentőségét, mielőtt kapós áru lett volna. A hagyomány szerint Kossuth-könyve angolul is megjelent
„Magyarország és forradalmai” címmel. Valójában ezen mű szerzője Susan Horner, aki viszont köszönetet mond műve előszavában egy magyar úrnak, aki bár nem vett aktívan

36
37
38

Horn: Ludwig Kossuth, 295–297.
Die Grenzboten, 1850. I. 1. 6. sz. 437.
Eva Hermann: Die Buchstadt Leipzig und ihre Rolle bei der Vorbereitung der bürgerlichen Revolution von 1848 in Ungarn. Beiträge zur Geschichte des Buchwesens. I. Leipzig, 1965. 53–251.

2006. február

79

részt az eseményekben, szemtanú volt.39 Valószínű, hogy Horn Ede volt ez a közreműködő,40 minden esetre az ő Kossuth életrajza nyitja meg Horner könyvében a majdnem
harminc munkát felsoroló bibliográfiát.
Horn Kossuth-monográfiája itthon ismeretlen maradt, vagy legfeljebb csak néhányan
vehették kézbe. Ha többen megforgatták volna, a Kossuth-képek kialakításán sem igazán
módosított volna. Viszont sokaknak kevesebb mentsége lett volna a leegyszerűsítések miatt, amikor megrajzolták a maguk Kossuth-képét, a rajzolók közé beleértve Klió jó néhány
munkását és önfelkent főpapját. Érdemes lenne magyarul is közzé tenni. Több mint kordokumentum.

KASS JÁNOS: EGÉSZ EZ VÁROS RAKVA HARAGGAL (1976)

39
40

E. O. S.: Hungary and its Revolutions. London, 1854. VII.
Kosáry: A Görgey-kérdés, I. 340.

80

tiszatáj

BERNÁTH ÁRPÁD

Felsőoktatásunk a XX. században
… elegendő volna, ha oly férfiak iránt,
kik tettekkel szereztek maguknak érdemet, tettekkel mutatnók ki elismerésünket is…

Magyarország 273 ezer km2-i területet ölelt fel, amikor belépett a XX. századba, közel
17 milliónyi lakossal, négy tudományegyetemmel. Két évtized után területe 93 ezer km2-re
zsugorodott, lakossága 7 és fél millióra csökkent, de megmaradt mind a négy tudományegyeteme. Egyetemeinket nem vak szerencse óvta meg, hanem politikai akarat. Az első
világháború kitörése előtt Budapesten, Kolozsvárott, Debrecenben és Pozsonyban volt
magyar egyetem, a húszas évek elején Budapesten, Szegeden, Debrecenben és Pécsett.
A Kolozsvárról és Pozsonyból Budapestre menekült tudósok letelepítését kultuszminiszterként gróf Klebelsberg Kunó kezdeményezte és hajtotta végre. Szegeden és Pécsett teremtett új otthont számukra az új határokon kívülre esett régi helyett. A kolozsvári egyetem
– országunk második egyeteme – már a XIX. század végére teljesen kiépült. A debreceni
és a pozsonyi egyetem lassú kiépítését1 végleg megakasztotta a világháború kitörése: megerősödésüket a régi, illetve új helyükön Klebelsberg Kunó támogatásával érték el.
Miért vívja ki megkülönböztetett tiszteletünket Klebelsberg Kunó egyetemépítő tette?
Mennyiben szolgálhat e teljesítménye mintájául mai tennivalóinknak?
Klebelsberg Kunó tudományfejlesztő erőfeszítésében két mozgatóerőt érhetünk tetten.
Annak belátását, hogy amíg a természeti erőforrások helyhez kötöttek, addig szellemi
erőforrásaink nem. Annak belátását, hogy amíg a politikai erő tudás hiányában vak és vereségre van kárhoztatva, addig tudásra épülő politikánk megteremtheti a kellő erőt az
önfenntartásra és az önkormányozásra. Elveszíthetjük erdeink, bányáink, búzaföldjeink
javát, de tudásunk növelésével növelhetjük a megmaradt nyersanyag értékét, az energiahordozók hatékonyságát, egyre inkább képesek lehetünk szükségleteink megtermelésére
és társadalmi összhangot létrehozó elosztására. Klebelsberg Kunónak nem kitalálnia, de
megvalósítania kellett ezt az elképzelést: egyaránt lehettek példaképei közel és távol,
mérjük időben vagy térben a távolságot.

1

Sokat elárul a debreceni református kollégium egyetemmé fejlesztése üteméről Tóth Árpád 1911ben írt gúnyverse, az Egyetem nóta, amit itt csak első két szakaszával idézünk fel: „Nem akarnék
soká élni, / Azt szeretném csak megérni, / Hogy már egyszer, valahára / Mégis-mégis meglegyen
/- Egyedem, begyedem –, / A debreceni egyetem! / Jaj, Istenem, milyen szép lesz, //Nem leszek,
csak hatszáz éves, / S Szoboszlóig lengedező / Körszakállam lesz nekem / – Egyedem, begyedem
–, / Mire meglesz, mire itt lesz / A debreceni egyetem!” A kormány 1911 végén terjesztette be azt
a törvényjavaslatot, mely szerint új egyetemeket Debrecenben és Pozsonyban állítanak fel. A pozsonyi egyetem 1914-ben nyílt meg.

2006. február

81

Az itthoniak közül elég legyen most a Széchényiket: Ferencet és Istvánt, az Eötvösöket,
Józsefet és Lórándot megemlíteni, a külhoniak közül pedig azt a porosz királyt, aki a napóleoni hadaktól elszenvedett vereségek hatására meghirdette a műveltségre épülő államot, mert a katonai hatalomra épülő állam nem tudta megőrizni Poroszország önállóságát. Ezt a felismerést visszhangozza a klebelsbergi kijelentés a családi jelmondat, a „toga
et sago”-szolgálat szellemében: „Nincs fegyverünk, kevés a kenyerünk, annál jobban akarnunk kell a műveltséget, mert az kellő időben meg tudja szerezni nekünk a fegyvert is,
meg a kenyeret is.”2
A világháborús vereség és az egyetemteremtő, egyetemfejlesztő terv megvalósulása
között történelmileg rövid, de mégis korszakos jelentőségű kísérletek kudarcát kellett
a magyarságnak megtapasztalnia: Károlyi Mihály köztársaságát és Kun Béla tanácsköztársaságát. A létét a wilsoni elvek érvényesíthetőségére építő, fegyvertelen demokrácia és
a proletár világszövetség lehetőségére épülő diktatúra egyaránt ábrándnak bizonyult: vezetőiket megvezették, híveik hiszékenységüknek estek áldozatul.
Önrendelkezés, demokrácia nem valósulhat meg kellő tudás nélkül, a magukat a tudás
birtokában hívők nem érhetnek el sikereket, ha nincsenek meggyőződéses követőik. A hogyan tovább megválasztásának felelősségét csak valós mérlegelésre képesek vállalhatják
magukra. Klebelsberg Kunó, a Bethlen-kormány első belügyminisztere a választójog korlátozásával vélte megteremthetőnek azt a támogatást, amelyre a kudarcok után a felemelkedés programjának szüksége volt. „Nagy veszedelem az, hogy az általános titkos választójogot műveletlen […] tömegeknek kell gyakorolniuk. Televényföldje az ilyen nép a legrosszabbfajta demagógiának” – indokolta álláspontját a belügyminiszter,3 s aztán átvette
a kultusztárca vezetését, hogy tíz éven át azon dolgozzon, hogy a kezdeményezésére hozott
megszorításokat megszüntethesse.4 Egyedül azzal, hogy szükségesnek érezte az egyharmadnyi Magyarországon is megtartatni és nagy erővel fejleszteni a négy egyetemet, kaput
nyitott olyan tehetségeknek is, akik a világháború előtt bizonyára az egyetem falain kívül
rekedtek volna. „A sikeres egyetemi tanulmány olyan kincs, mely megérdemli, hogy drágán is vásárolják, s nem mondhatnók bajnak még azt sem, ha a szegényebb osztályok fiai
ezáltal más tevékenységi térre, különösen az ipar fejlesztésére lennének utalva” – írja báró
Eötvös Lóránd 1887-ben nyílt levelében Trefort Ágoston vallás- és közoktatásügyi miniszternek.5 „Harmad napja nem eszek, Se sokat, se keveset” – írja 1925-ben a helyi napilapban közölt, életrajzi ihletésű versében egy szegedi egyetemi hallgató.6 Mindazonáltal,
fontos felidéznünk: az egyetemek oktatói és hallgatói létszámának erőteljes bővítése ellenére, a tanárképzés és a főiskolai hálózat fejlesztése mellett, egyetemeink a két világháború között nem váltak a tömeges oktatás színhelyévé. A kolozsvári egyetem négy ka2

3

4

5

6

Idézi Kötő József Üzenet művelődéspolitikusaink számára c. tanulmányában. (In: Művelődés,
50. évf. 4. sz. 1997. április, 5.)
Az 1929-ben megjelent Küzdelmek könyve c. cikkgyűjteményből idézi Barta Róbert A bethleni
konszolidáció politikusai c. tanulmányában. (In: Művelődés, 50. évf. 4. sz. 1997. április, 3.)
Műveltségi cenzus, nők esetében többféle műveltségi és vagyoni kritérium, vidéken nyílt szavazás
stb.
Eötvös Lóránd: Néhány szó az egyetemi tanítás kérdéséhez. In: uő: Az egyetem feladatáról. (Az
előszót és a jegyzeteket írta Szigethy Gábor.) Magvető kiadó: Budapest 1985. 30. (Gondolkodó
magyarok.)
József Attila: Tiszta szívvel. In: Szeged, 1925. márc. 25.

82

tiszatáj

rára a világháborút megelőző években közel 2500 hallgató járt.7 A szegedi egyetem hallgatói létszáma a két világháború között az 1931/32-es tanévben volt a legmagasabb: erre
a tanévre több mint 3500 hallgató iratkozott be. Közben a professzorok létszáma 45-ről
60 fölé emelkedett és jelentősen bővült a munkájukat segítő beosztott oktatók száma is.8
A minőség: a kiválóság mennyisége növekedett ebben az időben. Miközben Klebelsberg „tehetség halászatra” ösztönözte a közoktatásban dolgozókat, maga halászott a fiatal tehetségek tavában új egyetemeink számára. Ha a Szegedi Tudományegyetemet ma világszerte
Közép-Európa legrangosabb egyetemei között tartják számon, akkor ezt nem utolsósorban egyik legnagyobb fogásának, az általa Szegedre hozott Szent-Györgyi Albertnek köszönheti, aki 1937-ben Nobel-díjjal jutalmazott kutatási eredményeit a Dómra néző,
a nemzeti panteon déli szárnya fölött berendezett intézetében érte el. E méltó környezetről
is Klebelsberg Kunó gondoskodott.
Itt rövid időre meg kell állnunk. Félreértése lenne Klebelsberg törekvéseinek, ha elfelejtenénk, hogy a kiválóak mennyisége nem növelhető korlátlanul: a kiválóság ténye
csak viszonylagosan határozható meg. Ha a növekvő tudás által elért termelési hatékonyság-növekedést úgy kívánjuk kamatoztatni, hogy egyre több diáknak biztosítunk egyre
hosszabb képzési időt, s ezzel belépést a felsőoktatásba, nem biztos, hogy egyúttal egyetemeinket is, s ezzel társadalmunkat erősítjük. Az egyetemek fejlesztésének mennyiségi
felfogása a történelem során már többször érvényre jutott: a következmények tanulságosak. A XV. század gazdasági fellendülésére és szellemi pezsgésére építve, hatalmas birodalma megerősítésének céljából rendelte el I. Miksa római-német császár az 1495-ös
wormsi birodalmi ülésen, hogy minden tartomány létesítsen legalább egy egyetemet.
A terv megvalósult, a birodalom azonban szétesett. Egyetemei a XVII. század végére
eljelentéktelenedtek, nagy számban meg is szűntek. Két okát említjük a tartományi egyetemek leromlásának. Először is: Rövid idő alatt túl sok alapíttatott, így nem lehettek meg
mindenütt az alapítás korszerű – a korabeli Bologna, Párizs, Oxford és Cambridge egyetemeinek mércéje által meghatározható – feltételei. Ennek következtében hallgatóik nem élhettek a studium generale lehetőségével – számos helyen a négy klasszikus kar helyett
csak egy-egy létesült, a studium particulare lehetőségeit kínálva. Másodszor: A különböző
középszintű iskolákból kifejlesztett karok azért nem erősödhettek meg idővel, válhattak
teljes értékű egyetemekké, mert anyagilag és szellemileg egyaránt túlságosan is függtek
alapító fejedelmüktől. A fejedelmek nem értették meg, hogy mi tette a korábbi egyetemeket egyetemmé. Nem mindenütt fogták fel, hogy a XII. században létrejött intézmény egy
radikálisan új típust képvisel az ismeretszerzés és felhalmozás korábbi intézményeihez
képest. Pedig újdonsága benne van a nevében is, amely éppen a XV. században, Miksa
császár idejében vált általánossá. A latin „universitas” ugyanis eredendően „egyetemességet, összességet” jelent a „particularis”-szal, a „rész”-szel, a „korlátozott”-tal szemben.
Összességet, mégpedig két értelemben is: a tudományok összességét és a kutatva tanítók
összességét a tanulva kutatókkal. Az egyetem az a hely, ahol nincs korlát, sem a tudományágak között, sem az ismereteik bővítésén buzgólkodók között – ebből ered sajátos
demokráciája. S mivel az egyetem a legkiválóbbak gyűjtőhelye, nem lehetnek más intéz7
8

Révai Nagy Lexikona. XI. köt. Jób–Kontúr. Révai Testvérek, Budapest, 1914. 815.
Ruszoly József: A szegedi tudományegyetem rövid története. In: A szegedi tudományegyetem
múltja és jelene. (Szerk. Rácz Béla et al.) Szeged, 1999. 14.

2006. február

83

ményekben náluk kiválóbbak, akik meghatározhatnák témáikat, céljaikat, módszereiket –
ebből ered az egyetem önigazgatásának megkérdőjelezhetetlensége, az autonómia létének
conditio sine qua non-ja. A római-német birodalom sajátos hatalmi viszonyai, a Cluny
apátság mozgalmának sikerei, a görög filozófia iránti érdeklődés megújulása, a latin
nyelvű művelődés általános volta, a bolognai polgárság gazdasági ereje szülték meg azt az
új típusú intézményt, amelyben először érvényesülhetett az Európa legkiválóbbjaiból alkotott közösség önszerveződésének szabadsága. Fel kell ismernünk: Az egyetemi autonómia nem olyan kiváltság, amelynek megőrzése az egyetemi polgárok partikuláris érdeke
lenne. A társadalom egyetemes érdeke, hogy fenntartson autonóm egyetemeket, mert
csak így válhatnak azok a jövőt előkészítő műhelyekké, csak így sokszorozhatja meg tudáson alapuló erejét a rá támaszkodó közösség.
Amikor a XX. század második felében a továbbra is 93 ezer km2 területet felölelő,
mintegy 9 millió lakosú Magyarországon jelentősen megnőtt egyetemeink száma, inkább
követtük Miksa császár útját, mint a porosz királyságét vagy Klebelsberg Kunóét. Nem
újabb göttingeni vagy heidelbergi egyetemek születtek a magyar földön. Az egyetemek részekre szabása, részek egyetemmé emelése, a kutatás és a tanítás szétválasztása, a kiemelkedők és közösségük elkülönítése, a célok, a módszerek és végül a témák nagymérvű külső
korlátozása, a kiválók kiválasztásának folytatólagos korlátok közé szorítása végül éppúgy
a fenntartók rendszerének összeomlásához vezetett, mint ahogy összeomlott az a birodalom
is, amely a mintát adta felsőoktatásunk átszervezéséhez. Közben ismét meg kellett tapasztalnunk, hogy a szellemi erő nincs helyhez kötve: A legnehezebb időben, 1956 őszén,
egyetemnyi oktató és hallgató menekült külföldre. Az a főiskola, amit Klebelsberg Selmecbányáról Sopronba telepített, Ausztriába helyezte át székhelyét.
A XX. század végére azonban megújulásra szorultak az egyetemek Európa demokratikusan berendezett országaiban is, tanúskodik erről az 1988-ban újrafogalmazott Bolognai
Egyetemi Magna Charta. Amíg a „szovjetek”, tanácsok birodalmában főleg az autonómia
hiánya erodálta az egyetemeket, addig ott, ahol ezt megőrizték, a mennyiség ment a minőség rovására. Nyugat-Európában a gazdasági erő látványos növekedtével a hetvenes években a hallgatói létszám újabb erőteljes növekedése és a tanulmányi idő jelentős meghoszszabbodása következett be. Így a XXI. század elején újra az a cél, hogy a továbbtanulás,
mégpedig az élethosszig tartó továbbtanulási szakaszok lehetővé tétele mellett állítsuk
vissza, „re-formáljuk” az igazi, csak a legkiválóbbaknak helyet adó egyetemeket. Ki kell
tudnunk választani azokat, akik maguktól képesek új felismerésre, azok közül, akik azt
képesek felfogni, amit mások felismertek. Ez azonban önmagában még nem elég. Az időtényező is fontos. Vissza kell állítani azt a képzési rendszert is, mely lehetővé teszi, hogy
minél hamarabb kiemelkedjenek azok, akik az első csoportba tartoznak. És nem feledkezhetünk meg a szociális tényezőről sem: Meg kell őrizni a képzési rendszerben azt a lehetőséget, hogy a második csoportból, ha többletmunka révén is, ha időveszteséggel is, de át
lehessen lépni az elsőbe.
Ennek a problémának a megoldását nevezzük ma Európa-szerte bolognai folyamatnak. Jól veszünk-e részt ebben a folyamatban? Klebelsberg Kunó szellemében dolgozunke, itt és most, Magyarországon, a XXI. század elején, általános és titkos választójog alapján megválasztott felelős kormányunk és az oktatást felügyelő minisztériumunk vezetésével, hiányos törvényi szabályozással, ellentmondásos részelképzelésekkel?

84

tiszatáj

A kérdés megválaszolása külön előadásokat kívánna. Csak jelezni kívánom: A kétszintű érettségi és a rövidebb szakaszokra osztott, szakaszonként csökkentett létszámú
oktatás bevezetésének terve arra mutat, hogy felismertük a problémát. A kérdés csupán
az, hogy megtaláltuk-e ezzel a jó megoldást is? A tanulmányi idő egyre hosszabbá válásának, a stúdiumok lezárásának, a diplomások munkába lépésének kitolódása a krisztusi
korra nemcsak annak következményeként következett be az Európai Unióban, hogy egyre
többen vesznek részt a felsőoktatásban. A fő okot én abban látom, hogy a legjobbak kiválasztása egyre későbbre tolódott. Amit korábban inkább rosszul, mint jól, de elvégzett
az egyetemeket fenntartó társadalom: a pálya-lehetőségek meghatározását a képzésben
résztvevők társadalmi rangja, vallása, neme alapján, azt a demokratikus elveken létrejött
jóléti társadalom nem tudja elvégezni. És a feladat ma nagyobb, mint bármikor korábban.
Nem csak a felsőoktatásban résztvevők száma nőtt meg olymértékben, hogy ma már egy
korosztály fele tanul húszas éveiben. Hatalmas eltolódások mentek végbe a képzésben
résztvevők szociológiailag meghatározható szerkezetében is. A kolozsvári egyetemen a világháború előtt a hallgatók egy százaléka volt csupán nő, ma a szegedi egyetemen a hallgatók több mint 50 %-a az, s hasonlóak az arányok Európa-szerte. Az egyenjogúság eszménye arra ösztönözte az államokat, hogy megszüntessék azokat az iskolákat, amelyek már
nevükben kifejezték korlátozott céljaikat és korlátozott nyitottságukat. Helyükre egyre nagyobb számban „universitas”-iskolák léptek, ahol az összes iskolakorúnak az összes tárgyat felkínálják, kiszorítva a szakosodott, különböző képesítést nyújtó iskolákat. Mintha
mindenkit az egyetemista létre kellene felkészíteni! Ez az illúzió csak akkor pukkan szét,
amikor a diáknak választani kell, melyik szintet célozza meg. De még ez sem áll teljesen
a mai gyakorlatban. Az egyetemeinknek lehetővé tették, hogy bármely szakra emelt szintű
érettségi nélkül is felvegyenek hallgatókat. Ugyanakkor egy ilyen nyitott szakra emelt
szinttel jelentkező sem kezdhet azonnal megemelt szintű tanulmányokat. Érettségi szintjétől függetlenül mindenkinek végig kell menni a képzés első szakaszán, amely célját tekintve ismét „kétszintű”: diplomát ad különböző munkakörök betöltésére és előkészít
a mesterképzésre. E képzés megalapozására többnyire mégis elégtelen. Világosan látszik ez
a színvonalas tanárképzés lehetetlenné válásában. Ha érvényre jut a „Bologna-folyamat”
hazai értelmezése, nem leszünk képesek kétszakos tanárokat képezni még a mostani színvonalon sem. Az igazi egyetemi képzés időben egyre jobban kitolódik. Valójában csak 22–
23 éves korban kezdődhet, majd kiteljesedik a doktori képzésben, s csak a még éveket
igénybe vevő doktori értekezés megírásával zárul le. A legkiválóbbaknak ebben a kiválasztási rendszerben nem rövidül, hanem éppen meghosszabbodik a pályája. Miközben
az egyetem olyan terheket vesz magára, amelyet hordoznia nem neki kellene.
Nem hagyhatjuk figyelmen kívül e javallat mellékhatásait sem. Most csak egyre utalok: Ne csodálkozzunk, ha a statisztikákban azt találjuk, hogy népességünk zavarokat
okozó fogyásához azok a nők, akik ma a felsőoktatásban folytatják tanulmányaikat, erőteljesebben hozzájárulnak, mint azok, akik képzésük első szakaszát korábban lezárják.
Vissza kell térnünk tehát egy olyan képzési rendszerhez, mely az első szelekciót a pubertás utánra teszi: Ekkor kell kitűzni a tanulók elé az első célokat. Nem mondhatnók
bajnak, ha az elméleti tudás gyarapítására alkalmatlanok más tevékenységi térre lesznek
utalva… Eötvös Lóránd még gondolhatta, saját heidelbergi és hazai tapasztalatait összegezve, hogy mindazok szükségszerűen ide tartoznak, akik szegényebb osztályok gyermekei

2006. február

85

lévén nem szentelhették tanulmányaiknak egész idejüket. De ezt a helytelen általánosítását maga vonta vissza, amikor 1894-ben, kultuszminiszterként megalapította a hátrányos
helyzetű tehetségek felkarolására az apjáról elnevezett, ma is működő kollégiumot. Paradoxonnak tűnik, ha egy olyan társadalom, amely nem kíván korlátot szabni tagjai között a vagyoni különbségnek, fél attól, hogy különbséget tegyen azon az alapon, hogy kik
tehetők képesekké új felismerésekre. Pedig épp az egyén tudása növelhető oly módon,
hogy ezáltal más tudása nem lesz kevesebb! Ha nincs más célunk, mint közpénzt kivonni
a felsőoktatásból, akkor a most követett módszer megfelelő, bár így „mellékhatásként” viszszajutunk ahhoz az állapothoz is, amelynek meghaladásáért a közjót szem előtt tartó Eötvös Lóránd és Klebelsberg Kunó annyit tett. Ha azonban hatékonyabb képzési szerkezetet
akarunk kiépíteni, akkor egy sokkal tagoltabb, célratörőbb, a tehetségeknek gyorsabb előrehaladást lehetővé tevő közoktatásra és felsőoktatásra van szükségünk. Kevesebb, de
kutatást végző autonóm egyetemekkel, a képzést korábban lezáró, de a továbbképzést később újra és újra lehetővé tévő felsőoktatási rendszerrel. A társadalmi igazságosság és
a közjó nem az egyéni ismeretszerzési célok kitűzésének elodázását kívánja meg, hanem
mindazoknak a kiváltságoknak megszüntetését a képzésben, amelyek nem a szellemi kiválóságra épülnek, s azt, hogy életkorától függetlenül mindenki számára nyitva álljon
a lehetőség képzési pályájának megváltoztatására.
Végül, de nem lezárásul, Thukydidesnek, a klasszikus ókor történetírójának mottóul
választott gondolatára szeretném emlékeztetni mindazokat, aki Klebelsberg Kunó emlékét
őrzik: „elegendő volna, ha oly férfiak iránt, kik tettekkel szereztek maguknak érdemet,
tettekkel mutatnók ki elismerésünket is.” 9

9

Thukydides: A peloponnézoszi háború története. (Ford. Zsoldos Benő) Periklész beszéde, II. fejezet. Budapest: MTA, 1887. I. köt. 133.

Kritika

Németh László esszéírásának
gondolati alaprétegei
M ONOSTORI I MRE KÖNYVE

Monostori Imre új könyve még azoknak is meglepetés, akik
régóta ismerik és figyelik az ő munkásságát, különösképpen pedig sorra megjelenő Németh László tanulmányait,
könyveit. Több évtizedes kutatómunka után most arra vállalkozott, hogy Németh László esszéírói életművének a gondolati alaprétegeit tárja föl. Könyvének a rendezőelve
„az írói témavilág alaprétegeinek az egymásutánisága”. Az
egyes témák azonban Németh László életművében olykor
évtizedekig visszatérnek, módosulnak, kiegészülnek. A témavilág egyes elemeinek a számbavétele ezért történeti
vizsgálatot is igényel. A kutatónak mindig az egész életművet kell szemmel tartania. Monostori Imre könyve tehát
fölöttébb összetett vállalkozás: Az írói témavilág alaprétegeinek a föltárását összekapcsolja e témavilág történeti
alakulásának rajzával. Emellett az is anyagának bensőséges
Kortárs Kiadó
ismeretéből következik számára, hogy a tematikai alapréBudapest, 2005
tegek vertikális és horizontális bemutatásakor külön feje224 oldal, 2200 Ft
zetben tárgyalja a Kisebbségben és a Szárszói beszéd problémavilágát. Ezt a kiemelést e művek „különleges szellemiideológiai súlya és „problematikus volta” indokolja.
Németh László a magyar szellemi élet organizátora kívánt lenni. Monostori Imre
könyvének tőle vett mottója vállalkozásának különlegességét is megvilágítja. Németh
László pályájának igen nagyra törő célja volt: „a dementiás magyar nép fölött a tudatot újraszőni, s e tudat újraszövésében az európai gondolkodásnak, öntudatnak is helyet adni”.
Sütő András a szellem Odüsszeuszának nevezte őt, mert „nála gazdagabb tarsollyal a magyar irodalomban senki sem tért meg nagy utazásokból”. Ezzel a minősítéssel Monostori
Imre vállalkozásának a nagyságát és merészségét kívánom érzékeltetni. Ő valóban a magyar szellem Odüsszeuszának a nyomába szegődött, hogy e hatalmas életmű legalaposabb
mai ismerőjeként kalauzoljon bennünket gondolkodói világában. Ennek a bensőséges ismereteken alapuló kalauzolásnak különleges jelentősége lehet az egyéni és a nemzeti önismeret és öntudat szempontjából egyaránt. Az egyén számára ma is ösztönző lehet a Németh László-i példa, mely arra ösztönöz, hogy az ember az életét ne csak vegetációként
élje, hanem szellemi-erkölcsi vállalkozásként, küldetésként adjon annak magasabb értelmet.

2006. február

87

A Németh László-i vállalkozást nagyfokú közösségi felelősségtudat hajtotta, „munkálkodó lényének, szellemi küzdelmeinek, életművének legfőbb törekvése a magyar nemzet
belső kohéziójának erősítése, a nemzeti önbecsülés táplálása és a magyarság szellemi
színvonalának európai rangra emelése volt”. Ma a nemzeti közömbösség és a nemzeti tudat elképesztő zavarai közepette ellenpélda lehet(ne) az ő életművével való bensőséges
szembesülés. Monostori Imre könyve kitűnő kalauz ehhez.
A gondolkodás forradalmárának nevezi Németh Lászlót. Gondolkodói univerzumának
legfontosabb elemei mindmáig egymással gyökeresen ellentétes megítélésekben részesülnek. Maga Németh László nem is akart más emlékművet – idézhetjük Monostori Imre
előző Németh László-könyvének a mottóját – mint azt, hogy gyűjtsék össze és adják ki azt,
amit róla összeírtak. Nem azért kívánta ezt, hogy támadóit pellengére állítsa, hanem azért,
hogy kitűnjék, életművét milyen közegellenállással szemben kellett a világba nyomnia.
Monostori Imre előző Németh László-könyve ezer lapon adott számot szemelvényekkel és elemző tanulmánnyal az esszéíró befogadás történetéről. Most az esszéíró gondolati
alaprétegeinek bemutatásakor és történeti elemzésekor nagy segítségére van hatalmas ismeretanyaga és szemléletének példamutató kiegyensúlyozottsága, tárgyilagossága egyaránt. Ez a két alaptényező, a tudás és a tárgyilagosság érzékelteti igazán Németh László
vállalkozásának emberi és szellemi nagyságát.
Jó érzékkel indítja Monostori Imre a Németh László-i gondolati alaprétegek számbavételét az „üdvösségügy” összetett megvilágításával, s annak hangsúlyozásával, hogy ez
átfogja Németh László egész életművét. Idézi Béládi Miklóst is, aki szerint a Németh
László-i minőségelv valójában „metafizika nélküli vallásos felszólításként hangzott”. Az
életmű minden korszakából példák sokasága igazolja a Németh László-i „elhívés nélküli”
vallásosságot, a szakrális minőségre való törekvést. „A vallás, a vallásosság szerepe, súlya
– akárcsak a „minőség”-elv érvényesülése – Németh László világképében nemcsak az egyes
ember magánügye és nemcsak filozófiai probléma, hanem társadalomépítő, társadalomjavító erejénél fogva a legszélesebb értelemben vett közügy is” – hangsúlyozza Monostori
Imre. Sok-sok példával dokumentálja azt, hogy Németh László életművében az egyéni üdvösségügy és a nemzeti küldetés összekapcsolódik. Rámutat arra, hogy Németh László világképében az egyéni, a nemzeti és az egyetemes emberi üdvösségharc összekapcsolódása
adja meg a személyes emberlét értelmét. Gazdag elemzését igazolhatná Németh László
Negyven év című, egész életművét áttekintő, mérlegre tevő nagy tanulmányának az öszszegzése is: „De ha Istennek a világ mögött álló, abban csak részben megvalósult s bennünk is megvalósulásért küzdő lehetőséget tekintjük, akkor a világtól elhagyva, de lelkünkben meg nem törve, amíg bírjuk: ennek a lehetőségnek tömjénezni, mégiscsak olyasvalami lesz, mint a karthauzi imája Istenéhez.” Így kapcsolódik össze Németh László életművében az üdvösségügy és a minőségelv, így lesz az emberi minőség javításáért való
töretlen munkálkodás az emberi üdvösségharc legfontosabb elemévé.
A fiatal Németh László Babits Mihály és Ady Endre ösztönzését fogadta magába, amikor a magyar irodalom elé a világirodalmi igényt állította, a magyar szétszóródással szemben pedig a magyar kibontakozást tekintette életre szóló feladatának. Az irodalomkritika
legfőbb feladatát is a világirodalmi igény tudatosításában látta. Ezzel pedig az volt a célja,
hogy a magyar értékeket európai összefüggésekben mérlegelje és elfogadtassa Európával.
Korán meggyőződésévé vált az a gondolat, hogy egy kis nép jogát az élethez az biztosítja,

88

tiszatáj

ha különb másoknál. Ezért állította a magyarság elé a minőség elvet. Ezért szembesítette
azt az irodalmon túl az életmegnyilvánulások széles körével. A minőség forradalma így lett
Németh László szemléletében a magyarság számára létkérdés. Ez lett a magyarság és európaiság összefonódásának a biztosítéka is. Meggyőződése volt, hogy a magyarság csak
akkor tud fennmaradni Európában, ha a minőség erejével biztosít magának helyet. Monostori Imre alapos érvekkel mutat rá arra, hogy a magyarság és európaiság összefonódásának Németh László-i programja „mind a mai napig a legkorszerűbb távlatosság körébe
tartozik. Egyszersmind ez a program és hitvallás a Németh László-i kritikai esszéírás legfőbb célja – és értelme.”
Ez a gondolat pedig már közvetlenül vezet át Németh László magyarságeszményének
a megfogalmazásához, a mélymagyarság eszméjéhez, mely két világháború közötti esszéírásának valóban az „egyik központi kategóriája, gondolata, témája”. Ennek a fogalomnak
a tartalma egyszerre építkezik a fiatal Németh László gondolatvilágában Adyból és a régi
magyarságból. Ez nem valamiféle rasszista alapú diszkrimináció – hangsúlyozza Monostori Imre –, hanem „egy sajátos – a trianoni sokk óta sokakban ott élő – magyarságvédő
program megalapozása”. Ennek legfőbb vonása pedig a magyar sorsközösség átélése és az
otthonosság a magyar kultúrában. Ezzel nem ütközik, hanem természetesen összekapcsolódik az európaisággal való azonosság. Ennek pedig rendkívül fontos bázisa Németh
László szerint a magyar protestantizmus. Ezen a vonalon kötődik Adyhoz, Szabó Dezsőhöz és Móricz Zsigmondhoz. Sok-sok példával igazolja Monostori Imre, hogy Németh
László szemléletében a mélymagyarság és az európaiság szorosan összetartozik. Németh
László mélymagyarság eszméjének meghatározó eleme a történelmi realizmus, a „történelmi érvényű hiteles állásfoglalás a magyarság legsúlyosabb ügyeiben”.
Fontos megfigyelése az is Monostori Imrének, hogy Németh László szemléletében
a harmincas évek végétől a magyarság és európaiság egyensúlyát egyre erőteljesebben váltja
fel a magyar nemzeti jellegnek a korábbinál is erőteljesebb hangsúlyozása. Ennek az oka
pedig az a veszélytudat, mely abból származik, hogy Németh László a német előretörés
idején a magyar szellemiség kisebbségbe szorulását érzékeli a magyarságban. „Óriásivá nő
benne a félelem attól, hogy a magyarság teste fölött nem ahhoz tartozó öntudat lesz úrrá.”
Ez a mély aggodalom ösztönözte őt a magyar jelleg értékeinek védelmére. Monostori Imre
körültekintő elemzése azonban azt is egyértelműen megmutatja, hogy a mély magyar és
a híg magyar „nem egymás ellen forduló vagy fordítható értékrend Németh szellemtörténeti
helykijelölésében”, hanem jellegbeli különbség megnevezése csupán.
Németh Lászlóban erős volt az a meggyőződés, hogy európaiságunk megtartásának és
érvényre juttatásának szellemi feltétele nemzeti mivoltunk mély rétegeinek a feltárása. Ezt
tanúsította számára Ady életműve, ehhez adott modell értékű ösztönzést számára Bartók
Béla. A nagy zeneszerző példája vezette a magyar műhely eszményének a megfogalmazásához, a magyar irodalom bartóki vonulatának megrajzolásához. A magyar nemzet leghatékonyabb szellemi-lelki összetartó erejének tekintette azt az irodalmat, amelyik a nemzeti sorskérdéseket európai és egyetemes szinten vizsgálja. Azt a magyar irodalmat akarta
segíteni a maga munkásságával is, amelyik évszázadokon keresztül képes volt a magyar
nemzet összetartó, közösség-ragasztó erejeként hatni, de éppen azáltal, hogy európai
színvonalú volt. A magyar műhely eszménye tehát nem elválaszt Európától, hanem európai érvényességet kíván biztosítani a magyar jellegnek és a magyar értékeknek.

2006. február

89

Németh Lászlónak ez a minőségelvű nemzeti törekvése az idők során sok-sok támadásra, félreértésre, félremagyarázásra is alkalmat adott. Monostori Imre körültekintő és
gazdag ismereteken alapuló elemzése megtisztítja a sokszor elátkozott Németh László-i
fogalmakat az ellenfelei által rájuk rakott hordalékoktól. Sokszor jelzi azt is, hogy a Németh László-i metaforikus kifejezés is okozója volt a félreértéseknek. Máskor pedig arra is
utal, hogy nem Németh László felismerése volt rossz, hanem a történelmi pillanat volt alkalmatlan gondolatainak tárgyilagos befogadására. Így mutat rá Monostori Imre gazdag
példaanyaggal arra, hogy a faj fogalmát például „magától értetődő természetességgel
használták” a magyar írók és tudósok, tehát nem szabad rögtön átkot kiáltani rá, hanem
tüzetesen meg kell nézni, hogy mit értett ezen a fogalmon Németh László. Monostori Imre
ezt teszi, s bő dokumentációval igazolja azt, hogy Németh László szemléletében a faj nem
embertani fogalom, hanem erkölcsi, hiszen egy sors szabta közös magatartás a tartalma.
Példaszerű tárgyilagossággal mutatja meg azt is Monostori Imre, hogy a népi író
ugyancsak sokszor rosszhírbe kevert fogalma nem valamiféle szűk látókörű parasztkultusz
megnevezése, hanem az európai látókörű magyar író kapja ezt a minősítést Németh
Lászlótól, akiben a magyar sors és jelleg a legnagyobb lélegzetvételhez jutott. A kulcsfogalom az európai látókörű magyar: „Aki se nem „sznob”, se nem „paraszt”. Hanem nemzeti érvényű és értékű „népi” író.” „A népi irodalomnak, ha nem akar elposványosodni,
a nemzeti irodalmat kell jelentenie.” Az így felfogott nemzeti irodalomnak pedig természetes sajátossága az, hogy benne erkölcs és esztétikum, szociális érzékenység és esztétikum
nem ütközik, hanem összekapcsolódik.
Németh László azt szerette volna, ha a magyar irodalom a magyarság nemzetragasztó
ereje maradt volna a huszadik században is, miként korábban az volt. Ehhez elengedhetetlennek tartotta azt, hogy a magyar irodalom a magyar nép önkifejezése legyen. A magyarság trianoni tragédiája azonban fölerősítette benne azt a meggyőződést, hogy a magyar
irodalom szellemiségében baj van. Nem képes a magyarság tudatát tisztán tartani. Zavar
van benne. Ennek a zavarnak az okát abban látta, hogy a német és zsidó asszimilánsok
elfoglalták azokat a szellemi pozíciókat, amelyek hivatása volna a magyar szellem ébren
tartása és fejlesztése. E gondolata miatt kapta meg az antiszemita minősítést, pedig egyáltalán nem volt antiszemita. A magyarországi zsidóságról azonban összetetten nyilatkozott, s miközben tisztelettel értékelte azokat a zsidó származású írókat, akikben a zsidó
sors jutott kifejezésre, elmarasztalta azokat, akik felszíni asszimilációt mutattak, s a magyar szellemi élet vezetőivé igyekeztek válni, jóllehet a magyar sors meg sem érintette
őket. Monostori Imre könyvének nagyon fontos érdeme, hogy ezt a fölöttébb érzékeny és
bonyolult problémakört is higgadtan és árnyaltan mutatja be. Gazdagon dokumentálja,
hogy Németh László egyaránt sokra becsüli azokat, akik zsidó identitásukat Magyarországon is megőrizték és mélyítették, s azokat is, akik kulturálisan és lelkileg is asszimilálódtak a magyarsághoz. Csupán azoktól óvott, akik a magyar sors átérzése nélkül próbáltak
a magyar szellemi és politikai élet irányítói lenni. Ezek ellen sem akart másképpen harcolni,
mint a magunk kiválóságával. A magyar nemzeti tudat zavarodottságától nem az idegenek
elleni gyűlölettel akar megszabadulni, hanem kizárólag a „magunk kiválóságával” akarja
őket a helyükre szorítani.
„A nagy irodalom mégiscsak felelet a sorsnak, s felelni az tud, aki a sorsot csontjában
hordja” – vallotta Németh László, aki a második világháború kitörése után oly aggoda-

90

tiszatáj

lommal szemlélete a magyarság sorsát, hogy minden erejével a magyarság kohéziójának
a megerősítésére törekedett. Ez a kivételes nemzeti felelősségtudat váltotta ki kritikáját
a zsidóság egy részének magatartásával szemben. A magyarság féltése magyarázza, de Monostori Imre szerint nem menti azt a tényt, hogy ez a kritika rendkívül szerencsétlen történelmi időpontban hangzott el. A Németh László által felvetett problémákat valóságos és
tudományos megvitatásra alkalmas kérdéseknek ítéli Monostori Imre, a konkrét politikai
hely figyelembe vételének elmaradását viszont súlyos tehertételnek, politikai érzéketlenségnek minősíti.
Hangsúlyozza azt is, hogy Németh László számára a Kisebbségben megírása kikerülhetetlen sorsvállalás, mégpedig „a legélesebben német- és nyilasellenes tett!” volt, „szellemének nincs köze a fajelmélethez vagy bárminemű rasszista reflexhez”. A Kisebbségben
megjelenése előtti időben senki nem bírálta Németh László mély-magyarság koncepcióját,
hiszen addig csak magyarságeszményének pozitív megkülönböztető minősítése volt.
„A lavinát éppen a Kisebbségben lapjain megjelenő „híg magyar” metafora indította el.” Ezt
a metaforát Monostori Imre is szerencsétlen fogalomnak minősíti. Gazdagon számba veszi
a Kisebbségben kritikai visszhangját. Rámutat arra, hogy az egyes értelmezések mennyire
az értelmezők szemléletétől függtek, egymással mennyire ellentétes módon ítélték meg
annak gondolatait. A recepció elemzése igen széles összefüggésrendszerben világítja meg
a Kisebbségben problematikáját és szellemi környezetét egyaránt. A mély magyar – híg
magyar szembeállítás ellenvetéseket válthatott ki amiatt is, mert „nem esztétikai (persze
nem is „rasszista”) minősítő elv, hanem az egyén szellemi magatartását lényegében egyetlen kritérium – magyarságtudatának mélysége – szerint mérő értékkategória”. „Az igazán
lényeges azonban az – idézi Monostori Imre Bibó Istvánt –, hogy ez a terminológia nem
ködös fantazmagóriákról, hanem egy valóságos, létező jelenségről beszél.” Ez pedig az – magyarázza Monostori Imre –, hogy a kiegyezés óta a magyar viszonyokat teljesen áthatja
a kontraszelekció, mely háttérbe szorította a magyar sorskérdésekkel mélyen szembesülő
személyiségeket.
Németh László a magyar hagyományokra épülő Magyarország híve volt, Szekfű Gyula
dualisztikus állameszményével egy magyar népi-nemzeti értékrendet állított szembe.
A germán veszély idején pedig a mélymagyarság kelet-európai kapcsolódási lehetőségeit
kutatta.
Monostori Imre könyvében Németh László esszéírói világképének alaprétegei szervesen következnek egymásból. A magyar sorskérdéseket életműve középpontjába állító író
gondolkodásának belső rendjét a történelem is motiválta. Időről-időre új körülmények
ösztönözték az alapkérdések mérlegelésére is.
Könyvének A második szárszói beszéd alapmotívumai és fogadtatástörténetének évtizedei című fejezetében Monostori Imre Németh Lászlónak ezt a másik legtöbbet vitatott,
legtöbbször elmarasztalt esszéjét tisztítja meg a rádobált szennytől. Németh Lászlót
a harmadik út koncepciója miatt marasztalták el évtizedeken keresztül. Úgy állították be
szárszói szereplését, a harmadik út koncepciójának a kifejtését, mintha abban a történelmi pillanatban csak két út, a fasizmus és a kommunizmus között lehetett volna választani, s Németh László ebben a helyzetben kereste volna a kettő közötti harmadik utat. Ezzel szemben Monostori Imre meggyőzően mutatja meg azt, hogy Németh László Szárszón
teljesen tisztában volt a háború kimenetelével, a fasizmus vereségével. Nem a két út kö-

2006. február

91

zötti választás lehetősége előtt állt, hanem azoknál sokkal nagyobbra nézett. Az ő harmadik út koncepciója nem a már valamiképpen létező két út mellett jelölhető ki, hanem „fölöttük mint a már meglévőktől minőségileg különböző, szintetikus képződmény. Hiszen
a harmadik út az európai kultúra javával való szimbiózis kísérleti programja Németh
Lászlónál.” A harmadik út „a magyar és az európai értékvilág „szerves összefűzése”,
szintézise”.
Salamon Konrád tanulmányának fő gondolatát folytatja Monostori Imre midőn maga
is egyértelműen pozitív tartalmúnak minősíti a harmadik út koncepcióját. Arra is rámutat,
hogy a későbbi történelem is Németh László intelmeit és aggályait igazolta.
Az, hogy Monostori Imre bensőségesen ismeri és érti Németh László elgondolásait,
nem akadályozza meg őt abban, hogy egyes pontokon bírálja is nézeteit. Nem eszményíteni akarja Németh Lászlót, hanem világképének alapgondolataival ismerteti meg az olvasót.
Monostori Imre kristálytiszta elemzésének a fényében más dimenzióba kerülnek a Szárszói beszédet bíráló, elítélő okfejtések. Németh Lászlót ekkor elsősorban a magyarság jövője foglalkoztatta. Ezért vázolta fel az értelmiségi társadalom, a minőségszocializmus
utópiáját is. Fölfelé, a minőség forradalma irányában kereste a kiutat a lehetetlen helyzetből. Ebben a törekvésében segítette őt az egész munkásságát átható pedagógiai éthosz.
Ezért kereste később lehetetlen helyzetekben is a történelmi cselekvés útját. Világosan
megmutatja Monostori Imre azt is, hogy a kibontakozás lehetőségének lázas keresése olykor elfedte előle „a ténylegesen létező szocialista rendszer súlyos ellentmondásait”. Németh László valóban eszményeket fölrajzoló, eszményekhez ragaszkodó személyiség volt,
de talán éppen ezért különösen érzékeny volt eszményei sérülésére. Ezért érzékelte élete
vége felé fölöttébb fájdalmasan a magyar nemzeti kohézió lazulását. Ezért jelezte már
a hatvanas években a globalizáció negatív hatását a nemzet összetartozás tudatára, szellemi-erkölcsi kohéziójára.
Monostori Imre kitűnő könyve úgy kalauzol Németh László esszéírói birodalmában,
hogy nyilvánvalóvá teszi ennek a minőség forradalma jegyében megalkotott hatalmas
életműnek organikus belső rendjét és létérdekű időszerűségét is.

Görömbei András

92

tiszatáj

Az emlékezet önarcképei
ÁGH ISTVÁN VERSESKÖNYVÉNEK HÁTLAPJÁRA

Az idő anyanyelvén
Ágh Istvánnak a Nap Kiadónál napvilágot látott – a Mivé
lettél (1998), a Képzelet emléke (2000) és a Semmi sem
úgy (2003) kötetek után – immár negyedik, A megtalált
időből című könyve (2005) a magyar líra nagy idő-viaskodásainak legjobb hagyományait folytatja. Három ciklusban
és ciklusonként 20-20 versben (formai és gondolati tekintetben Szabó Lőrinc Tücsökzenéjére is emlékezve) nem kevesebbről, mint a szerző teljes életútjáról ad számot. A szó
legszorosabb értelmében az író megszületésének percétől
a 2005 elején a kötetzáró vers után tett pontig szintetizálja
magába Ágh István életeseményeinek fő folyamát. A teljes
emberi pályáról és benne a legfontosabb létélményekről
mindössze hatvan darab, 18 soros műben természetesen
Nap Kiadó
csak sűrítő és illusztratív eljárás révén adható összegzés.
Budapest, 2005
A költő ezért a műcímekkel együtt összesen 1140 sorban úgy
72 oldal, 1950 Ft
tágítja ki a lírikusi beszéd tartományait, hogy a könyvben
megképződő s 67 évet átfogó epikus ívű szerkezetlánc elemi
részeinek minden darabjával nagy belső terek: lélektani, történelmi és szociális távlatok felé nyit kaput. Ezeken át nemcsak a szelektált sortörténések teljesebb modellt adó lineáris vonala mutatkozik meg, hanem a műbe vont sorspillanatnak az előzmények halmozódó sorát és gondolati-érzelmi elágazásait is magába rögzítő teljessége.
A láncolat építőköveit adó egyedi művek poétikai szerkezete ezért minden esetben
több dimenziós képet ad. A konkrét életvalóság rétegére az eredeti történés idejének emocionális megélése és szinkron intellektuális megítélése épül rá, mindezekre pedig a verset
a jelenben író költő tárgyát megérintő értelmi és érzelmi viszonyának sugárzása. (Vagyis
az egykori „konkrétum” már eleve kettős – az akkori és a mai – érzelmi és logikai értelmezés nézőpontjából kerül az olvasó elé.) A lélektől a kozmoszig, a „csönd nyelvétől” a sohasem hervadó gyermekkori virágok szirmáig így lesz az idő Ágh István verseiben kettősen is
megtalált idő: tudatműködésének fókuszába egyszerre kerül az emlékezet által hordozott
kép és az értékelő számvetés. A dokumentálást és a jelenség poétikai megragadását a kötet
tehát kétszeresen is a „megtalált időbe” jutva végzi el. Először, mert a múlt darabját újra
felfedezi az emlékezet; másodszor pedig mert most talál rá igazán, hiszen a történés
„igazi” idejében még nem lehetett meg az esemény helyi értékét is megjelölni képes rálátásnak s vele együtt a jelentőség felfedezésének a távlata. Hogyan is ne lenne fontos hát
a visszatekintő újraértelmezés, ha az egyedi lét legkorábbi szakaszaiban, sőt gyakran az-

2006. február

93

után is, nemcsak a megítélés távlata hiányzott, hanem az egyszerre megnevező és elemző
nyelv is, amely képes lett volna kódjaiba foglalni, rögzíteni és értelmezni az „időt”. Csupán
a beszéd előtti „anyanyelv” létezett még, először a „csönd külön nyelve” (Ámulat), majd az
„első anyanyelv, melyet a beszéd előtt megtanultam / tétova illat csupán, illó fények.”
(Időtlen mályva) A konkrétumok és a kétfajta időből elvégzett tudati feldolgozások rétegei fölött pedig ott húzódik – a legátfogóbb ívfényként – a mindezekből kivont filozófiai,
antropológiai, lélektani vagy történelmi absztrakció horizontja. Egyetlen múltbeli eseményen keresztül is többszörös sorsátvilágítás, a kötetegészben pedig a sorsteljesség illúzióját keltő dokumentumsor születik meg így. A Szabó Lőrinc-i verskeretre emlékező (de attól ritmikában, szótagszámban és a rímtechnikában is szuverén módon eltérő) poétikai
formában összefogott egyedi alkotásokat a költői szerkesztés úgy állítja időrendi egymásutánba, mint egy elemenként is további idősíkokat rejtő fényképalbum darabjait. Így
minden vers egyszerre az egykori konkrétumra, a pályán betöltött szerepre, a lélekre,
a történelemre és a mindenségre nyíló kulcslyuk is a könyvben. S mind az embert magára
hagyó, kifosztó és mindent visszavonó objektív idővel, mind az idő-dokumentáció legkorszerűbb technológiai apparátusaival szemben a költői létrögzítés diadalát bizonyítja.
Az újra megtalált és értelmezett idő természetesen a ráépülő, a későbbi és szintén
esetleges (előre soha nem látható) kronológia utószakaszáról elvégzett számvetés is.
A megtalált idő egyszersmind a számvetés alá vont idő mérlegét adja. A könyv első szava
a „megérkezésem” (Ámulat) az utolsó pedig az „egészben” (Zene) pontosan keretezi ezeket
a születéstől a legutolsó megverselt pillanatokig a személyiségen átáramló sorseseményeket
s benyomásokat, és a szülői ágytól, a „véres fürdetéstől” (Kísérlet a nem ismert idővel)
a fokozatosan a teljességre nyíló és a transzcendenciáig eljutó szemlélet útját. Felfedezéseit
hátrafelé az időben tesz meg tehát – önmaga sorsában – a szerző, az Amundsenéhez,
a Heyerdahléhoz hasonló, már behavazott vagy az óceán hullámai közt eltűnt egykori ösvényeket, s a megfelelő látcső híján igazán sohasem ismert terepeket járva be, de az ő útja
nem a távoli kontinensekre, hanem az odahagyott idő domborzataira vezet.
Az Elveszett okuláré című vers Ágh István könyvének közepéről jó alkalmat kínál
a kötetkarakterben mozgó szelektív emlékezet lényegkereső jellegű, s a jelentést és a káprázatot a múltból a maga teljességében kiemelő működésének értelmezéséhez. A mű arról
ad számot, hogy valahol Budapest labirintusaiban (talán egy zsúfolt villamoson vagy
zsebtolvaj kezétől) a költő elveszítette a szemüvegét, és úgy érzi, már a tárgyak is cserben
fogják hagyni: a „csak rá szabott dioptriát” elorozta az idő. S (a könyv születésének idején)
mintha az elveszített igazi szemüveg, a két „fizikai lencse” helyett kezdene működni benne
az a belső „okuláréja”, amely varázsszemüvegként nyílik rá hirtelen az elhagyott időre.
A valóságos szemüveg helyett egy annál fontosabbat, pótolhatatlanabbat talál: amivel tetszés szerint emelheti maga elé, s immár a maga értékében, az odahagyott múlt emlékeit.
Különös realitás kerül így az író elé, ami valóságosabb, pontosabb mindenféle konkrétságnál. A távlat sugárzása és nyugalma fényezi át, az értelmezés ereje pedig fölemeli
a földről, az ég és a föld drámája közé helyezi, és ott körbeforgatja az egykori „történetet”.
„Mintha levett napszemüveg utáni / világításba lépnék, amit nézek, / meglepő, zsúfolt látomássá válik, / hol minden részlet ismerősen földi, / de teljessége valóságfölötti” – vezeti
be az olvasót mindjárt a kötet legelső verse (Ámulat) ebbe a birodalomba. Ahol a szociografikus, a dokumentatív, a lélektani, a históriai, az antropológiai és az ontológiai tartal-

94

tiszatáj

makat a poétikai alakítás szintézise alapvetően az emlékezet és az idő birkózásának ringjébe emeli.
Az Ágh István-versekben működő s az idővel birokra kelő emlékezet alapjaiban lényegkiragadó (szelektív), (újra)értelmező és így jelentéstulajdonító alkata egyszerre tárgyias, élményközvetítő és intellektuális produktumot hoz létre, de ezt szinte észrevétlenül
teszi. A meghatározó poétikai centrumként a műbe emelt tárgyat vagy eseményt úgy sugározza át a sorsjelentőség többletének szimbolikusan telített vonásaival, hogy a konkréttárgyias előzményeket mindig a legélesebben őrzi meg. E „kettős tükrözés” mellett a legtöbb vers a szerző emlékezet-működésének „sokszorozódó prizma” természetű működésére is rámutat. A kiemelt egyedi emlékkép ugyanis csaknem valamennyi kötetbe vont
műben olyan sokoldalúan csiszolt prizmaként szerepel, amelynek minden lapjáról új és új
prizma válhat le ismét az emlékezet időforgatásában; s ezek mindegyike – a jelentőség,
a sorsban betöltött funkció alapján – tetszés szerint tovább nagyítható. S minél távolabb áll
a szerző az alapemléktől, az idő hosszabbodó fénysugaraiban annál sokszínűbben ragyoghat fel a múltbeli történés prizmaszerkezete. Az eltűnt végtelenség részletei az olvasás
linearitásában ezért egyre nagyobb tárgyi és lélektani pontossággal, visszamenőleg is gyarapodó értékjeleket kapva nyílnak meg a könyv lapjain. S annak a mind biztosabb felismerésnek a sugalmazásával, hogy az idő tulajdonképpen tér: a változó terektől körülhatárolt
„történetek” szinonimája. Az epikai kontúrozottság is ezért erősödik fel szükségszerűen
a könyvben; a lebontható, szétbontható idő a tér kategóriáival és változásaival szemléltethető igazán.
A poétikai működés e belső törvényének a szerző érzékletes metaforikus magyarázatát
adja az (utolsó előtti darabként) a könyv végére illesztett Lassú című költeményében. Az
időben előre menő, a múltját viszont nem felejtő emberi sorsot itt abban a paradox állapotában mutatja meg, ami az „előre / viszem magamban, amit hátrahagytam” gondolatában foglalható össze. Vagyis az emberben felhalmozódó, mind magasabbra rakódó s magával hurcolt idő látványát s az ezzel történő folytonos együtt mozgás kényszerét hangsúlyozza. Másfelől viszont a vízen haladó folyami hajós figurájával szemlélteti az egyszerre
megmaradó és eltűnő időre irányuló megértés gesztusát. Mert a múlt analízisére az ember
mindig csak egy későbbi pontból képes, a „teljesebb” időt ezért úgy rakja össze és értelmezi magában, ahogyan a továbbhaladás áramából, a mozgó fedélzetről pillantva vissza
„a részek összeállnak /, mint a folyami hajósnak a parton / lecsorgó házak, fölfelé az árban.”
A három ciklus időutazása
A kötet zárt, pontos, háromszor 20 verset magába foglaló; a Csupa áttetsző, a Ketten a hídon és Az éj kutyája periódusaira bomló, a falusi gyermekkor, majd a városi és fővárosi
ifjúság és az öregedés létciklusait tükröző, klasszikusan hármasan tagolt szerkezete nagyszabású lírai önéletrajzot ad. Az első ciklus kezdetén a gyermekkor időérzékelése, látványai a maguk tömbszerűségében és szinte öntudatlan szakralitásában áramlanak rá a kinyíló életre –, a nyelv által is csak utólag elmondhatóan. (Időtlen mályva, Napimádó, Kísérlet a nem ismert idővel, Első árvaságom) A tagolatlan, az első emberi benyomások
szintjéről, a gyermekkor időtlen hullámzásából, „az édes emléktelenség” csöndjéből a mind
személyesebbé váló lét, a sajáttá faragott idő és a történelem színtereire innen lép ki
a sors. S innen jut el jó hat és fél évtized után abba a mostani korszakába, hogy vissza-

2006. február

95

tekintve ott maradjon egy-egy rég eltemetődött órában, pillanatban. Az emlék s az emlékezés lehetősége hatalmas adománnyá nő fel a könyvben (és az időben) az emléktelenség
és a nyelvhiány korszakaival, ezzel az eredendő nincstelenséggel szemben. Az elemi élményekbe (Himlőoltás, Nem a cselek, Téli vadászat), a lélek (Gyermekálom), a környezet
(Gyalogút), a természet (Kisnyúl, Lótetű) és a másik ember (Napimádó, Szólni se mertünk) felfedezésébe belevillámló történelem ezt az éppen magára ismerni kezdő, szépségekkel s a mindennapok heuréka-pillanataival teli idilli gyermekvilágot robbantja fel.
A Fűrészsírás, A végső percben, a Feketevágás a Rákosi-korszak parasztságot sújtó
intézkedéseinek iszkázi lenyomatait őrzik Nagy Béla portája körül: az elkobzott föld tündöklő nyárfáinak kivágását, az azóta is hallatszó fejszekopogást, a padláson elfalazott
disznó botorkálását, az életre zuhanó félelmet. A hol életkép, hol tárgyias vers, hol leírás,
hol élménykibeszélés műfajváltozataiban szóló versek között nem egy szociográfiai értelemben is dokumentatív jelentőségű. „Tisztaszobában születtünk és haltak / kenyérmeleg
konyhában telt az élet” (Első árvaságom) – fókuszálja a kép egy odahagyott világ szokásrendjének és emberi melegének a gyermekszemből fotózott vonásait. A Szólni se mertünk
soraiba ma már ismeretlen munkafolyamat, a vándorcigányok teknővájása, viselete és
szokásai szilárdulnak. Másutt a személyiség szuverén szociográfiájának dokumentációs
szándéka rögzíti versbe a később majd az egész életen át tovább hordozott pillanatokat
(Parasztnyár, Nem a cselek, Téli vadászat). A Kivégzésben a gyermeki kegyetlenség,
a vad kamasz vállalkozás, s részben a kényszer kiváltotta bűntett emlékei szólalnak meg.
A gyermeki lét e raszkolnyikovi pillanatát a favágótőkén lenyakazott pulyka képében a lelkiismeret furdalás őrizte meg mint versbe fotografálható véres emléket. A naturalista
cselekmény- és lélekrajz a belépés kapuját örökíti meg egyszersmind a „szörnyű fészer”
alatt a bűn fogalmába, a lét, a történelem és az idő egymástól elkülöníthetetlen tragédiáiba.
A második ciklus, a Ketten a hídon legemlékezetesebb témáit a szülőföldről kiszakadás
(Eltávozás, Második árvaságom), az első (Kiűzetés), majd további szerelmek (Tünemény,
Még egyszer, Egyszer volt) sorsrajza és az új budapesti lét „akklimatizációs” pszichofotói
mellett az iszkázi világot ide is magával húzó akarat és a történelem (már nemzeti drámákat hordozó) fordulatai adják. A Búcsúebéd és az Áttűnések az iszkázi búcsú napjának
emlékbeli megünneplését beszéli el. Mindkettőben az odahagyott idő támad föl és követel
jogot magának csillapíthatatlanul, előbb árván, „távol magamtól is”, a képzeletben, utóbb
a Gellért szálló éttermében, ahol „a messze zajló búcsú napját”, „a nélkülözött poros mulatságot” akarja ünnepelni felemelt pohárral a kivándorolt. A szintén ehhez a belső témakörhöz illeszkedő Beavatás egyenesen olyan ifjúkori „pesti történetet” beszél el, amihez
hasonlót korábban – az emlékeken is átdöcögő „alföldi szekér” megpillantásakor – a Vásárban sorait író Arany János vagy a Szénásszekér című versét alkotó Szabó Lőrinc élhettek át. A továbbélő s a bármikor visszahívható múlt reflexe révén „egy véletlen fogat
fölidézte” az otthoni lovakat, s a szeneskocsisok mellé a bakra pattanó fiatalember száguldása közvetlenül a múltba vezet már. (Akár Iszkázon: a lovak „nekinyújtóztak, s nagy vasalt patájuk / csattogását visszhangozta az utca.”)
A személyes élmények meghittségét vagy nosztalgikus fájdalmát, a szerelmeket és válságokat is (Válás után) egyetlen, mindent átértelmező mozdulattal metszi derékba ismét
a történelem. (Halott, Csak dőlt és folyt). A Csak dőlt és folyt a kötet legkoncentráltabb és

96

tiszatáj

az egész Kádár-korra rásugárzó erejű történelemkifejező verse. Az 1956-os forradalomból
sebesülten Iszkázra hazatérő Ágh Istvánnak az emlékezés hálójával a múltból kiragadott
alakjában – a vasúti resti profán színhelyén – a nemzetet ért teljes trauma lélektana ölt
hirtelen testet. A naturalista befejezés egyszerre a magyar történelem helyzetét és innen
fölmért kilátásait festi, amikor a visszaöklendezett törköllyel együtt „a lábam elé ömlött /
minden, ami a közelmúltban felgyűlt, / csak dőlt és folyt az epével kevert könny.” E ciklus
alapvetően komoly hangütését, a megidézett szerelmek, kalandok és meghittségek hol fájdalmasan, hol nosztalgikusan, hol filozofikus hullámveréssel torlódó emlékeit itt-ott
a humor is átszínezi, a komikumot termő idő arcát is felmutatva. Mint a Mára mindegy soraiban, aminek föllobbantott múlt-képében „a lágymányosi mezők, a barkák tavaszában”
„egy egész vonat nézte, hogy a lánnyal / mit csinálunk”; még az ott később felépült lakótelepek is „mintha akkor fogantak volna”, bár ma már „honnan is tudnák” a „fénybe költözött családok” – viszi következetesen végig költői meditációját az egykor a kalauznak is
visszakiabáló szerző –, hogy „hány bujkáló, hajléktalan szerelmes / pár kiürült múltjába
fekszenek le.” Emlékezetesek azok a mikroképek, apró szociofotók is, amelyekkel a költő
a régi Budapest egyes helyszíneit és jellegzetes figuráit festi. Például a „kardvívó olimpiai
bajnokot”, a „múlandóság púdere bájolta úriasszonyt” A budai cukrászdában; miközben
a ciklus egészét – az életre szóló társ keresésének és megtalálásának folyamatrajza végén –
A magány közhelyei című művében, a lélek hűségének mélységeit és legerősebb kötődéseit kifejezve, keresetlenül is a legnagyobb magyar szerelmes versekre emlékeztető vallomásával zárja.
Az utolsó ciklus, Az éj kutyája versei a késő-felnőttkor és az öregedés szakaszába tekintenek verset előhívó akarattal az emlékezésnek a távlattól egyre tisztábban csillogó
tükrében. Jelenés (Éjféli árnyékseprő), emlék (Szarkamese), realitás (Ijesztő arcmás),
relativitás (Messzire a közelben), történelem, szerelem, barátság (Filmtöredék) és nosztalgia (Holdviszony) egységben, mégis a maguk törvényei szerint kavarognak ebben a világban, olykor a megcélzott tárgy és a lélek legpontosabb dokumentációjaként (Közjáték,
Ijesztő arcmás), olykor átlendülve a mítoszba is (Az éj kutyája, Holdviszony). A budapesti utca- és egyéb helynevek szigorú realitást képviselő szögeivel a valós térhez és időhöz
rögzített „verstörténetek” között kiemelkedő erejűek a Filmtöredék és a Megállóban című
alkotások. A Filmtöredék a régi koccintós napok emléke, éles és tiszta rajz a Bosnyák téri
„ládabárról”, ahol „kofák s korhely aggok között” a szerzővel és Huszárik Zoltannal maga
a Kádár-kori vaksötét magyar lét forgatta a filmet; s bár megtettek mindent az infernói
kor-kreatúrák, a filmrendezőt már nem szakíthatták el sem a szárnyaitól, sem az égtől.
A Megállóban indító szakasza az egyik leghétköznapibb helyzetből egy pillanat alatt történeti és antropológiai magaslatokba röppen. Néhány sor után a vers a banalitásból abba
a mágikus térbe zökken át, ahol egymást keresztezi ontológia, művészettörténet, történelem
és misztika, valamint a pusztulás determinációjának látomása. Alig egy évszázad alatt, az
utolsó szálig, valamennyi a jelenben élő budapesti lakos meghal, a lét Akropolisza helyett
a „Nekropoliszban” reked, fogalmazza meg magában a lét és a valahányas villamos kora
hajnali „megállójában” ácsorgó vershős; rákopírozva az őt körülvevő térre a hajdani lágerek, a haláltáborok és a hullaházak, valamint Bosch látomásainak emlékét. S eközben
maga is egy több ezer éve az amfiteátrum romjainál váró gladiátor alakjába lényegül. Az
Azért mondom és a Gyerekjáték a könyv önmagába visszafutó időszerkezetének legnagy-

2006. február

97

szerűbb bizonyságai. A kötetindító születés és kisgyermekkor létélménye ezekben a versekben az unokára sugárzik át. Az „egyetemes gravitációból” kifogott kis élet ürügyén egyszerre három idő kerül egymás mellé, a nagyapáé, a gyermeké és az unokáé, párhuzamokat vetve és egymásba is hullámozva. Az „Ilyen lehettem én is! Egy öregnek / megejtő játék múltját újra élni” gondolatával hirtelen hátrabukfencet vet a kötetbeli idő, szinte a kisgyermek Ágh István figyel újra unokája szeméből, ahogyan ő az „egyetlen szóból álló
anyanyelvén / fölfedezi az egész ismeretlen / bolygót”; s ahogyan befogadják majd a lehetőségek egyediségei, vállán a létbe indító emberi közeg soha le nem váltható stigmáival.
Az Észak a déli kertben, a Roham, a Déli éjfél és A szülői sírnál a halál és a gyász fekete
szalagjait feszítik ki a ciklusban és – a könyv végéhez közeledve –, az utolsó lapokon.
„Valami örök árnyék senkiföldjéről” hozva híreket, gyászolva a régi halottakat, a szülőket
és a most elraboltat, Orbán Ottót, aki Szigligetről „elvitte a zöld hegyek bozontos / vonulatát a sötétbe magával”; de az elköltözöttekkel teremtődött emberi viszonyt folytatva tovább haláluk után is, a belső világba, az emlékezésbe mentve át a valós létből kiszakított
életüket.
Játék és értéktudat: a legyőzött idő
A kötetben fokozatosan kitáguló térben (az első ciklus kezdődarabjaiban) (Időtlen mályva,
Kísérlet a nem ismert idővel) a létbe lépő ember mint a rajta átfolyó időt, az emlékeket,
a történelmet átszűrő értelmező centrum és mint poétikai katalizátor jelenik meg. A születésével felszakadó-kinyíló idő középpontjában a szerzői személyiség akár egy hatalmas
„szem”: az optikai érzékelő rendszer szerepében áll. Ami korántsem statikus és passzív,
hanem a folytonos figyelem, analízis és szelekció mellett („szemlehúnyva”) a már rögzített
és elraktározott idődarabokkal a legmerészebb játékokra is képes. Az idő cserépdarabjaival elvégzett játék, a kronológia mozaikjainak szabad alakítása, a távoli események összerántása és az időutazás több vers motívumrendszerén erőteljesen tűnik át. A sorslinearitás
rajzát tekintve egyébként a kronológia fegyelmében alkotó szerző ezekben a költeményeiben széttördeli, darabjaira repesztgeti, s uralja is az időt. A Rákosi-kor kényszerében kivágott gyermekkori nyárfás a Csupa áttetsző című versben így épül hirtelen vissza a képzelet erejétől, sőt telik meg madarakkal is az egykor tarrá vágott, megcsonkolt réten.
A Szarkamesében a gyerekkori erdők és bennük a szarkák egyenesen a budapesti lakás
ablakáig költöznek föl. A Ketten a hídon hajnali találkozásában, a Margit-híd gerincén
a „kialvatlan fiú” még csupán fiatalsága rémét, azaz a jövőt: a múlást és az időt ismeri fel
a vele szemközt az uszodába ballagó sportszatyros öregemberben. A Még egyszer soraiban
viszont az idő hirtelen megáll, sőt „nagyhirtelen” „visszaáll egy pillanatra”, az Egyszer volt
képei között pedig előbb tótágast áll, majd helyet cserél. („Bennem fordul át a korkülönbség / visszájára / ő meg fiatalodva / őrzi, mi lassan negyven éve történt”; „és jövőmmé
lett, ami benne elmúlt.”) Az Időn túli című alkotás egyenesen szabad átjárást biztosít több,
egymástól az időben távol történt múltbeli esemény között. A vers centrumának állóképszerű soraiban a „család három nemzedéke” jelenik meg egyszerre az iszkázi udvaron, az
egymásba metsző idődimenziók összesűrített idejében. Az emlékezet immár semmitől
sem korlátozott terrénumában az egymást már alig vagy nem is ismerő emberek ugyanúgy
találkozhatnak ezen a különböző időkből összerakott udvaron, mint a García Márquezhősnő, Ursula Iguarán álmaiban.

98

tiszatáj

E kiterített és nyomvonalaival a múltból a jelenbe vezető személyiség- és kortérkép
a születés pillanataitól a jelenig úgy fogja át a pályát, hogy az idő lineáris ábrázolása mellett
annak ciklikus és körív-szerű (visszatérő) természetét is kifejezi. Sőt a kötet teljességének
időszemlélete – az egész anyag elolvasása után – azt is feltárja, hogy Ágh István versei legalább öt-hatféle időmozgást hordoznak. A lineáris idő (a sors), a ciklikus idő (az ismétlődések, a visszatérések), a körívbe futó idő (a személyiségben újraélt idő) mellett a szabadon föltámasztható és az emberbe raktározódott, tömbszerűen fölhalmozódó és a sohasem volt, virtuális idő rajzolatai egyaránt megtalálhatók bennük. Az idővel történő játék
szabad variációi során így aztán egyáltalán nem véletlen, hogy még a valóságban át nem
élt idő élménye is megjelenik a sorsot megérintő – más sorsokból, a történelemből vagy
a művészetből érkező – kódjaival e versek között. A zenén keresztül megpillantott, megérzett idő hullámverésében (Zene) ezért tűnhet fel akár egy „előző élet” emléke is. Az idő
önmagába visszatérő mozgása, mint a műben kerengő időaspektusok egyike, ugyanakkor
tökéletes kört ír le a könyvben. A létélmény absztrakciós íve a szavak nélküli, a gyermekkori tagolatlan időélménytől (az első verstől, az Ámulattól az utolsóig, a Zene című alkotásig) az éteri szikrázásba: egy tágasabb és felismertebb, „szakrális” természetű tagolatlanságba vezet. Egy olyan káprázatba, amit a Hajnali részegséget író s a „nagy, ismeretlen
Úr” közelségét megsejtő Kosztolányi is érzékelhetett, s aminek utolsó sorához hasonló aspektust nyit meg Ágh István könyvének utolsó mondata is. A költői emlékezés folyamának
utolsó fázisa „oly éteri világot / tárt fel, amit már nem értek, / csak érzem / a lét isteni részét az egészben.” (Zene)
A kötet 60 verséből több is szívbe markolóan szakítja föl az olvasóban is a szubjektív
időt. Éppen mert olyan létértelmezést összegez, ami a perszonális sors fölötti ívben az
emberi lét tipikus képleteit rajzolja ki. A három könyvciklusból egyet-egyet kiemelve
a Ballada, A magány közhelyeiből és a Szülői sírnál ilyen formátumú művek. Az „emberség” fogalmának a kötet egészét is legbensőbb alapelvként uraló centruma köré mindegyik
nem felejthető atmoszférájú és morális telítettségű erőteret alkot. S mindezt a gondolkodói magatartás és a poétikai felkészültség sallangtalan letisztultságával. Az egyszerűség
olyan látszatában, hogy a sorok már-már kimért lassúságának rendkívül erős sodra észrevétlenül húzza bele az olvasót az ábrázolt világba, s avatja be Ágh István emlékeibe.
A Ballada című versben a gyermeküknek fiúruhát készíttetni, a szőllősi szabóhoz szekéren induló, távolodó öreg szülők látványa emelkedik nagyszerű sorsfoglalattá. A „szívmeleg csöndben” a szekéren haladó és meg se szólaló szülők alakja köré az iszkázi táj elemeiből hirtelen olyan vonatkozásrendszer tömörül, amely egyszerre sűríti magába a parasztember hétköznapjait, szokásait, erkölcsi életét, népmeséit, balladáit és az ember sorsát. Alaplátványával: az úton szekerező ember rajzával a születéstől a halálig vezető életallegóriát közvetít és vele kontrasztban a mindenség morállal, hittel, sőt az egész emberi
létezéssel szemben előbb csak semleges –, majd hűvös és ellenséges kontúrjait. De ezek
között az egyszerre hétköznapi és egyetemes koordináták között mint a megélhető idő legnagyobb értékeit mutatja fel a szeretet és a hűség értelmét. Sőt mindenféle létdráma ellenében ezeket mint a létértelem immanens tartalmait nevezi meg. A folyton lesben álló
idővel szemben, a kötet egyik legemlékezetesebb darabjában, Ágh István így egész könyve
időbirkózásainak alapsummázatát is közli.

2006. február

99

Az elbeszélői pozíció visszafogott, valósággal depoetizált volta is eredményezi, hogy
a megnyilatkozó versbeli személyiség nemcsak ebben a versben, hanem az egész kötetben
is a leghétköznapibb ember, az ember médiuma lesz. Aki ezen a membránon át, torkában
a vox humana hangszálaival – moráljában, tradícióinak áramain – nemcsak a magyar, hanem az európai ember képviseletében, annak következetesen tarolt értékeit a történelem
elmúlt ötven évén átcsempészve képes megszólalni. A verseket író ember arca mögül
a Szabó Lőrincé mellett ezért az öreg Arany János tekintete is az olvasóra néz, a Margitsziget egykori lombjai, a „tölgyek alól”, a közel 130 évvel ezelőtti Budapest őszéből.
Ágh István könyve ugyanazt az utat folytatja tehát, amit a műköltészetben Balassi (Az
Ő szerelmének örök és maradandó voltáról), Zrínyi (Az idő és hírnév) után négy évszázad
alakított és teljesített tovább, s a kortársi pályákon is olyan műveket eredményezett, mint
Weöres Sándor Öröklét, Juhász Ferenc Kiáltozás az idő ellen vagy Nagy László A zöld
sátor elégiája című alkotásai. A megtalált időből különleges figyelmet érdemel mégis ebben a mai – és több évszázados – sorban. Az időnek szánt teljes kötetben – már a címben
is jelezve ezt a szándékát – Ágh István az idő, az emlékezés és a költészet, valamint a költői szelekció újfajta, harmadik évezredi viszonyaira, kapcsolódási lehetőségeire mutat rá;
miközben egyértelműen jelöli meg azokat az emberi alapértékeket, amelyek nélkül az idő
is csak: semmi. Hópihe, hiány, üresség egy meg nem értett – vagy kellően át nem gondolt –
mindenség sikátoraiban.

Jánosi Zoltán

KASS JÁNOS: GÖDÖRBEN (1976)

100

tiszatáj

Fried István: A névadás lehetségessége
NEMZETISÉG, RÉGIÓ , EURÓPA

A nyolc tanulmányt egységbe foglaló könyv az ugyancsak tanulmányértékű előszóban a nemzetiség, a régió és Európa
fogalmi rendszer(ei)t Európa-fogalomba ötvözendőnek
mondja, amely olyan egységet hoz létre, amelyben a „regionális gondolkodás nem fullad bele a kicsinyességbe, a provincialitásba, ahol a periféria nem a gőgös elzárkózás terepe, ahol a nemzetiségek (nyelvileg, kulturálisan stb.) sem
a merev elkülönülés, sem a védekező-ellenálló szerepre
kényszerültség elkötelezettjei, ahol a (számbeli) többség is
»vallja« a pluralitás előnyeit, a többnyelvűség akarását, ahol
az etnikai, a nyelvi sokszínűség, sokrétűség helyenként már
érzékelhető, helyenként még csak képzelt (vagy megtervezett? van ilyen?) előnyei beépülnek az alkotmányokba…
Mindez egyben a megsokszorozódó személyiség-identitások
kialakulásában lehet érdekelt, miáltal a »nemzeti« elkötelezettség nem kevesebb lesz, hanem több […]” (9). Ez a „Ha
majd a bőség kosarából / Mindenki egyaránt vehet […]” fajMadách–Posonium Kiadó
tájú emelkedett hangnemű és gondolkodásmódú vágyaPozsony, 2004
kozás hatja át Fried István jelen munkáját (és nem csu165 oldal
pán ezt).
Fried két, az összehasonlító irodalomtudományban problematikus kérdés boncolgatásával foglalkozik: a nemzeti kisebbségek irodalmainak helye az irodalomközi folyamatban,
valamint az egyes régiók irodalomközi együttesének státusa az európai (nyelvű) irodalmak együttesében; s ezekre, mint mondja, nincs eléggé határozott válasz. A kötetben lévő
esettanulmányok a nemzetiség, a régió és Európa kulturális össze- és átszövődéseinek
bemutatásai abból a célból, hogy ezen összeszövődések meglátszódjanak, tudatosuljanak,
megmaradjanak: „az egység sokfélesége” alakuljon ki a sokféleség egységéből (15). A nemzetiség, a régió és Európa fogalmai igényelnék azt a nevet, amely „közös nyelvi formulává,
koinévá válhatna” (17). A névadás lehetségessége című első tanulmány (18–34) a Monarchia-szöveg fogalmának bevezetésével (is) utal minderre. Ami csak kulturális emlékezetté vált vagy válhatott, tehát nemcsak a szépirodalmi vagy publicisztikus alakulatokat,
az egész Osztrák–Magyar Monarchiát átható érzést, gondolatiságot, hasonló beidegződéseket, gesztusokat, a mentalitás hasonlóságát, és az efféle tényezők hagyományozódását
jelzi, jelenti e fogalom. Krúdy Gyula Szindbádjának otthonossága (Lembergben, Fiuméban, vagy észak-magyarországi városkákban) eredhetett ebből. Töprengeni lehet, hogy
mindez „közép-európai” sajátság-e, ám bizonyára nem kelet-európai. Fried a problémakörrel korábban is behatóan foglalkozott A közép-európai szöveguniverzum című köny-

2006. február

101

vében (Budapest, 2002, 17), s korábban is, például a Kelet- és Közép-Európa között című
kötetében (Budapest, 1986).
A Szlovákok Pest-Budán a 19. században című fejezet (35–50) a század közepén mintegy ötezres lélekszámú szlovák lakosság (számosan napszámosok) életét vázolja, illetőleg
az egyetemen szláv katedra fölállítását kezdeményező Ján Kollár működésének egyes
részleteit. Pesten és Budán, Budapesten fejlődhetett a szlovákok tudata, a szlovák kultúra,
s ez a szlovák történelemben sem hanyagolható el. A szlovák kulturális törekvéseknek
a reformkori magyar szellem teret engedett. 1839-ben a tizenhat éves Madách Imre
édesanyját arról tájékoztatja, hogy a „régi pósta-útszában” (ma is ez a neve a belvárosi
Budapestben) „tót teátrum” nyílt, amelynek legközelebbi előadását meg kívánja tekinteni.
A Madách-kutatást most Fried István gazdagítja azzal, hogy miféle, a lapok által meghirdetett előadásra készült a gyermekifjú Madách, ugyanis Fried a korabeli sajtóból megállapítja, hogy Spollarinarius von Maltitznak Zolky, az öreg diák című darabját játszották. Két
évtized múltán Madách szlovákul szólal meg mint képviselőjelölt – a nemzetiségi jogigényeket nyilvánvalóan magáévá téve s nyilván nem felejtve fiatalkori élményét sem.
Ján Kollár és a magyar irodalom (51–68) a következő rész témája. Kollár és Kisfaludy Sándor a kelet-közép-európai kései petrarkizmus történetébe sorolódik Fried értékelésében a Slávy dcera (= A szlávság ’dicsőség’ lánya) és a Himfy szerelmei – Kisfaludy
nemzeti attitűddel, Kollár egyetemes(ebb) „szlávság” gondolattal. Emellett a közösség által használatos szókincsben, frazeológiában, nyelvi elgondolásban is különböznek, amit
a tanulmányszerző néhány szöveghely elemzésével is igazol. – Az eddigi kutatás figyelmén
kívül maradt, hogy Arany János is, Kollár is megírja (Kallimachustól merítve) az egri lány
történetét; Arany balladát írt róla, Kollárnak egyik szonettjában bukkan föl. A két szerző
történelemfölfogása természetesen más és más.
Foglalkozik Fried a Kollár által is, Vörösmarty által is feldolgozott epikus témával,
amelyet Vörösmarty Toldy Ferenctől, Kollár Imrich Laučektől ismert meg. A harminc évig
Pest-Budán lelkész Kollárnak, aki a gyermek Petőfit hittanra tanította, akár akarta, akár
nem, tudomást kellett vennie a magyar irodalomról, s így ebből a nézőpontból is be lehet
őt mutatni.
A Monarchia-szöveg fontos városáról, „A Dél Danzigja”. A csodálatos szép, de neurotikus Triesztről (69–85), amely Európa volt kicsiben, ad képet a következő fejezet. A huszadik század elejének trieszti kultúrája valójában az osztrák–olasz–zsidó–szláv összeszövődöttségből állott, a jelenben lévő fölértékelődése a Béccsel, Csernoviccal, Prágával vagy
Budapesttel kapcsolatba hozható „triesztiség” a régiók Európájának részeként észlelhető.
Neubauer Pál irodalmak/kultúrák között (86–102) való léte is esettanulmány a Monarchia-koinét összeszövő irodalmiságra. Neubauer prágai magyar és német nyelvű (valamint berlini) lapok munkatársa, a szlovákiai magyar és a német nyelvű irodalmak kritikusa, aki – mint Fried megállapítja – „tapintatos írásaiban sem rejtette el, hogy az európai
irodalmi mozgásokat tartja szem előtt” (100). A német irodalom és a magyar századforduló körüli modernség egymáshoz közelítőjének, a regényíró és műfordító Neubauernak,
aki képzett zenész is volt, nem kedvezett a korszak, 1938 után különösen nem, mégis tevékenysége mintegy előlegezi a multikulturalitás irodalmi Közép-Európáját.
Richard Pražáknak a cseh történet- és irodalomtörténetírás hagyományainak örökösének és a cseh–magyar kapcsolatok kutatójának tanulmányairól ad képet a kötetben

102

tiszatáj

A cseh–magyar kapcsolatok tudósa című rész (103–12). A cseh hungarológus nemcsak
tanulmányaival, hanem fordításaival, a brünni magyar oktatás megszervezésével, évekig
budapesti nagyköveti tevékenységével segítette elő a kelet-közép-európai térség kulturális
összeszövöttségét. Pražák munkásságában Fried azt tartja a legfontosabbnak, hogy a cseh–
magyar közös vonatkozások „egymásra vetítve igazabb és pontosabb önmagyarázathoz
vezethessenek” (112).
A kelet-közép-európai lét- és tudatformák (113–34) meghatározója a tudós szerző szerint az irodalmi léthelyzetben az „emigráció, valamint az a fölismerés, hogy a világ labirintus” (123). Jan Amos Komenský barokk regénye (Labyrint světa a Ráj sredce = A világ
labirintusa és a szív Paradicsoma) rögzíti először a közép-európai térség három központi
(?) országában is tevékenykedő filozófus, teológus, pedagógus író átélte emigráns léthelyzet állapotát, amely rávezette a világ útvesztő voltának meglátására. Fried István ugyanennek a világlátásnak a pontos leírását látja a posztmodern irodalom(elmélet)ben is.
A Franz Kafka-i kastély megközelíthetetlensége, az útról való letérés, a körben járás folytán
a világkép és vágykép illuzórikussá válik, „a jelentésadás, a megnevezés elhalasztódik”;
s ugyancsak a Komenskýra valló labirintus- és emigránsállapot mutatkozik meg szerzőnk
szerint Bruno Schulznál, Márai Sándornál. A középpont nélküli labirintusban bolyongó
személyisége(ek) fölismeréseiből adódik össze és alakul ki a Közép-Európa-diskurzus.
Ebben a kulturális közösség, a közös szövegtényezők összjátékából alakul, amely egyszerre
„emigráns és XX. századi (ám a barokktól és a manierizmustól örökölt)” (131).
Fried István tanulmánykötetét Karl-Markus Gauss könyvének margójára című írása
zárja (135–60). A könyv – A haldokló európaiak, 2001 – útikönyv, beszámoló áttelepített,
megsemmisítésre ítélt, munkatáborokba hurcolt, letagadott, beolvasztott (vagy beolvasztani szándékozott, semmibe vett népekről szól, „amelyeknek Európa kultúrája sokféleségét
köszönheti” (Fried idézi Gausstól, 141). Fried a maga által szomorkásan ironikusnak tartott kommentárjait fűzi az aromunok (régi magyar nevükön: cincárok, akik valaha az
egész Balkánt benépesítették, ma is nagyobb számban élnek Görögországban, Macedóniában, Albániában, Romániában és mindenfelé a kontinensen) népének sorsáról írtakhoz
(áttelepítések, bebörtönzések, deportálások é. í. t.): az erdélyi szászok és örmények, a hajdani Szepes megyei cipszerek, az utóbbi időkben rohamosan fogyatkozó finnugor és más
népek és népcsoportok létéről, illetőleg a nemlét közelébe érésükről mindig sajnálva
a nyelvi-nemzeti (és vallási) kisebbség műveltségének, kultúrájának be nem épülését vagy
felszámolódását az „európaiság”-ba.
Európa szövevényes nemzeti, nemzetiségi, nyelvi, kulturális viszonyaiban történt, ami
történt a XX. században, s az Európai Unió fokozatos kiteljesedése sem jelenti a nemzeti
és nemzetiségi problémák megszűnését, tisztességes megoldását. Az európai közgondolkodás – sajnálatos módon – nem azonos Karl-Markus Gausséval, s nem Fried Istvánéval
sem, akinek e könyve remélhetőleg hat annyira, amennyire az ilyetén írások egyáltalán
képesek (a kelet-közép-európai térségben), viszont ez ügyben is cinkos, aki néma.

Büky László

2006. február

103

A Tiszatáj szolgálatában
BÚCSÚ ANNUS JÓZSEFTŐL

Október 8-án még Vörös Lászlót búcsúztatta a mélykúti temetőben. Senki sem gondolta, hogy két hónap múltán már ő sem lesz az élők sorában. Laci barátunk erényei közül
a kitartó szolgálatot emelte ki. Azt az értéket, amely nem is oly régen (különféle mértékben persze) az emberek többségére jellemző volt. Ámde önérvényesítő, önmegvalósító korunkban talán hivatkozni sem ildomos rá. Ritkaság, mint az a bizonyos emberség. Itt-ott,
egy-egy cseppben… Annus József a Tiszatájt szolgálta, ez volt számára az ügy, ez volt az
élete. 1970-ben került a szerkesztőségbe, 1972-től 1986-ig főszerkesztő-helyettes, 1989-től
1996-ig főszerkesztő.
Domokos Mátyás egyszer „poéta administrator”-nak nevezte, minden bizonnyal alkat
és szerep szerencsés találkozására gondolt. Hiszen Annus Józsefben minden elképzelhető
szerkesztői erény megvolt. Tudta, hogy a redaktornak nemcsak az ötletek tűzijátéka fontos, hanem a szívós, kitartó munka is. E csöndes megszállottság nélkül lapot hosszú távon
nem lehet működtetni.
Illyés Gyula írja: „forgó tűzlapok, színpadok, - megannyi / pokol-üst, mely pörögve
füstölög... Ez volt a tájkép, mes chers, ami várt”. Még mindig túl közeli, túl sok és sűrű ez
a „hőskornak” számító két évtized. Igazoló jelentések és forró hangulatú Tiszatáj-estek,
mámoros szilveszterek és szürke, csontkemény hétköznapok, reménytelen csatározások
a vidékiség démonaival és megtisztelő, fölemelő barátságok szellemi nagyságainkkal. Így
teltek azok a hazug, mozdulatlan évek. („...nem hogy fény nem látszott az alagútban, de
definitíve nem volt alagút” – mondja Esterházy.) Félévenként Tiszatáj-botrányok, karácsonyi támadások a megyei lapban, kipellengérezések az értekezleteken, ilyen-olyan aktívákon (most megúsztad a dolgot, de vigyázz, a markunkban vagy!). Ebben az alattomos és
hisztérikus légkörben (lényegében már a hatvanas évek közepétől) egy maroknyi csapat
(fokozatosan megvalósult) álma volt, hogy a korábban bizony nem túl jó hírű folyóirat
a provincia folyamatosan visszahúzó, béklyózó törekvéseivel szemben – művészi színvonala
és feladatvállalása révén – a magyar kultúra centrumába érkezzen. Ebben a munkában
– Kovács Sándor Ivánhoz, Ilia Mihályhoz vagy Vörös Lászlóhoz hasonlóan – Annus
Józsefnek elévülhetetlen érdemei vannak.
Első írása 1958-ban jelent meg a Tiszatájban. Korai elbeszéléseinek gyűjteményét
Pányván címmel adták ki. Görömbei András joggal emelte ki a gyermekkor meghatározó
élményeit. Annus József novellái nem akartak szakítani a múlttal, inkább a forráshoz jártak vissza. 1978-ban így írt erről: „Legnagyobb hírre jutott »földim«, Erdei Ferenc említi
szülőföldemet valamelyik írásában. A fiatal tudós és politikus testvérbátyjával a fronton át
indult Makóra, útjuk a csanádi püspök birtokán, a Sándor-majoron át vezetett. Sovány és
rongyos gyermekek, illedelmesen köszöntgető, ám emelkedő fejű béresek, öreg cselédek
várták őket a legszélső ház sarkán, ahol friss tejjel, sárkemencében sült kenyérrel kínálták

104

tiszatáj

a jövevényeket. A szóban forgó szélső házban születtem. Akkor is ott laktunk édesanyámmal (apám még hadifogságban volt, nem tudtuk, él-e, hal-e), minden bizonnyal ott ácsorogtam négyévesen és fakón a szánni való gyülekezetben, amely akkor még érteni, hinni
sem tudta, mi történik vele. Innen jöttem.” Az empirikus életközelség, a morális és lélektani érzékenység és eleven problémalátás ezért nyilatkozhatott meg írásaiban oly szuggesztíven. A tapasztalatot, az irodalmi igényű és hitelességű riport széppróza szintjére
emelkedését tartotta fontosnak a második kötetet (Húsvéthétfő, kisregény, novellák,
1978) értékelő Vekerdi László is. Az életformaváltás megjelenítése azért sikeres, mert
a tapasztalat logikája az érzelemvilág és hangulat pontos rekonstruálásával találkozik.
Kimondva, kimondatlanul Tömörkény és Móra Ferenc szemlélete, írásmódja sejlik föl
Annus József munkáiban. Távolabbi rokonságban pedig Tamási Ároné és Sütő Andrásé.
Aztán jöttek az újabb könyvek: Szintén Fickó (ifjúsági regény, 1980), Kodács király
csatái (mese, 1982), Esti üzenetek (elbeszélések, 1984), Békebeli csaták (ifjúsági regény,
1986), Kánon (regény, 1989), Igazándi (ifjúsági regény, 1991), A meggyfa magasában (elbeszélések, 1997), Eltérített Pegazus (emlékezések, irodalmi anekdoták, 2003). A Tiszatáj
Könyvekben Őszi vendéglátás címmel sajtó alá rendezte, jegyzetek és dokumentumok kíséretében kiadta Illyés Gyula valamennyi Tiszatájban megjelent művét. 1975 és 1983 között Illyés – Annus József szerkesztői közbenjárására – folyóiratunkban publikált leggyakrabban. Annus József talán egyik legszebb könyve az 1984-ben megjelent Esti üzenetek,
melyhez Szilágyi Domokostól választott mottót az Öregek könyvéből: „Miért ragaszkodunk ahhoz, ami fáj? / Mert a fájdalom is: élet. / Virág a fájvirág is. / Mégis nehéz a válás
önmagunktól.” A kötet novellái, tárcanovellái az öregségről szólnak, az öregek magányáról, az elszakadást szükségszerűen választó fiatalokról. A „földreszállt emlékeket és anekdotákat” közlő Eltérített Pegazus emlékezetes írásában (ENSZ-ülések a Lélek cukrászdában) régi makói irodalom- és kultúrabarátokat idézett. „Én nem akartam mást, mint
e kedves öreg árnyak után néhány búcsúzó szót küldeni, s a kézfogásokat megköszönni.”
Annus József valami nagyon fontosat tudott arról az eltűnt világról, melyet hiteles, szép
életképekben örökített meg.
Illyés írja a Tiszatáj 1975. júniusi számában megjelent versében: „Nincs kibúvás a reglama alól.” Annus József azonban korán, fájdalmasan korán soroltatott a „menetszázadba”.
Emlékét megőrizzük.

Olasz Sándor

A Tiszatáj 2005-ös, 59. évfolyamának tartalommutatóját honlapunkon érhetik el kedves
olvasóink: www.tiszataj.hu. A mutató Gyuris György munkája. Ugyanitt 1992-től kereshetők és olvashatók a Tiszatáj közleményei. A tájékozódást mutatók (határon túli magyar
irodalom, külföldi irodalom) segítik.
*
A szegedi Mozaik Kiadó Kass János 78. születésnapjára exkluzív albumot adott ki Triptichon címmel. A kötet a mester három metszetsorozatát (Tragédia, Shakespeare, Psalmus
Hungaricus) tartalmazza.
*
Köszönjük olvasóinknak, hogy 2005-ben felajánlották jövedelemadójuk 1 százalékát a Tiszatáj támogatására. Kérjük, tegyék meg ezt 2006-ban is!
A Tiszatáj Alapítvány adószáma:
19082349-2-06

Péter László 80. születésnapjára adtuk ki a Tiszatáj Könyvekben
a mindeddig kötetben meg nem jelent folklorisztikai tanulmányokat Népköltészet és irodalom címmel. A mű a sorozat 49. kötete
immár.

Márciusi számunk tartalmából
ZALÁN TIBOR, TÉREY JÁNOS versei
TŐZSÉR ÁRPÁD Holan-fordításai
DARVASI LÁSZLÓ regényrészlete
SZATHMÁRI ISTVÁN novellája
POLCZ ALAINE Mészöly Miklósról
Emlékezés a 125 éve született Bartók Bélára
Diákmelléklet: VADAI ISTVÁN Tinódi Lantos Sebestyénről

Ára: 350 Ft
Előfizetőknek: 300 Ft

9 7 7 0

1 3 3

1 1 6 0 0 8

0 0 6 0 2

