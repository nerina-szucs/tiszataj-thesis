tiszatáj
6 5-ÉVFOLYAM

Kiss Benedek,
Orcsik Roland,
Pollágh Péter,
Tandori Dezső,
Turi Tímea versei

V I Nf NI I

3

T Ü

Ács Margit,
Podmaniczky Szilárd
Szabó Róbert Csaba,
Szántó T. Gábor
prózája
Beszélgetés
Domonkos Istvánnal
Fried István
tanulmánya
Kör-kép
^ kortárs képzőművészet
Szegeden

6
• /

•

2011. junius

tiszatáj
IRODALMI FOLYÓIRAT
Főszerkesztő:
OLASZ SÁNDOR

Szerkesztő:

HÁsz RÓBERT
A szerkesztőség tagjai:
ANNUS GÁBOR

(művészeti szerkesztő)
DOMÁNYHÁZI EDIT

(nyelvi lektor)
SZÉKELY ANNA

(szerkesztőségi titkár)

tiszatáj
Megjelenteti a Tiszatáj Alapítvány Kuratóriuma
a Csongrád Megyei Önkormányzat, Szeged Megyei Jogú Város Önkormányzata és
a Nemzeti Kulturális Alap
támogatásával.
Felelős kiadó: Tiszatáj Alapítvány.
Szedés, tördelés: Tiszatáj Alapítvány.
Alapot nyomja: E-press Nyomdaipari Kft.
Szeged, Kossuth Lajos sgt. 72/B
Felelős vezető: Engi Gábor

nka

Nemzeti Kulturális Alap

Internet: www.tiszataj.hu e-mail: tiszataj@tiszataj.hu
Szerkesztőség: 6741 Szeged, Rákóczi tér 1. Tel. és fax: (62) 421-549. Levélcím: 6701 Szeged, Pf. 149Terjeszti: Lapker (Magyar Lapterjesztő Rt.)
Előfizetésben terjeszti a Magyar Posta Rt. Hírlap Üzletága 1008. Budapest, Orczy tér 1.
Előfizethető valamennyi postán, kézbesítőknél,
e-mailen: hirlapelofizetes@posta.hu, faxon: 303-3440
További információ: 06 80/444-444
Egyes szám ára: 500 forint.
Előfizetési díj: negyedévre 1200, fél évre 2400, egész évre 4800 forint.
ISSN 0133 1167

Tartalom
LXV. ÉVFOLYAM, 6. SZÁM
2011. JÚNIUS
POLLÁGH PÉTER: Nem adok koronát; Gyanakvó kék ........

3 

ÁCS MARGIT: Történet egy elegáns kutyáról ......................

7 

KISS BENEDEK: Girbe-gurba utak; Hallgatni a hallgatást

21 

TANDORI DEZSŐ: Külső. Repedés ......................................

24 

PODMANICZKY SZILÁRD: Sí ..................................................

28 

ORCSIK ROLAND: Darázsfészek; Újrahasznosítás; Veszett

31 

TURI TÍMEA: A bökkenő; Beszélni; Csak a plezúr; Ennek a
szépségnek; Szüntelen féltékeny; A napokban elbújó;
Vinter pavilon .............................................................

33 

SZÁNTÓ T. GÁBOR: Válság ...................................................

37 

SZABÓ RÓBERT CSABA: A Színjátszókör-rejtély (Apagyilkosságok) ....................................................................

46 

„Nemet kell mondani, nemet, nemet…” (Domonkos Istvánnal Gáspár György és Kollár Árpád beszélget) .....

54 

TŐZSÉR ÁRPÁD: „Pán Kolega” a lét zebráján (Naplójegyzetek 1999-ből) ............................................................

61 

TANULMÁNY
FRIED ISTVÁN: A magyar történelem – cseh szemszögből .

74 

KRITIKA
FEKETE J. JÓZSEF: Túlnőnek magukon (Pollágh Péter:
A cigarettás) ................................................................

85 

GAJDÓ ÁGNES: „…a múlt nem múlt el” (Szabó Magdaalbum) .........................................................................

89 

BOD PÉTER: Film, színház és az ügynöki munka (Gervai
András: Fedőneve: „szocializmus” [Művészek, ügynökök, titkosszolgák]) .....................................................

93 

MŰVÉSZET
SZUROMI PÁL: Kör-kép (A kortárs képzőművészet Szegeden) .............................................................................

97 

Következő számunk tartalmából ..................... a belső borítón

ILLUSZTRÁCIÓ
SINKÓ JÁNOS alkotásai a címlapon (Metamorfózis)
és a 92. oldalon
ARANYI SÁNDOR alkotásai az 5. és a 6. oldalon
PATAKI FERENC alkotásai a 22. és a 23. oldalon
FRITZ MIHÁLY alkotásai a 26. és a 27. oldalon
SÁNDOR EDIT alkotásai a 44. és a 45. oldalon
HENN LÁSZLÓ ANDRÁS alkotásai az 52. és az 53. oldalon
SZEKERES FERENC alkotásai a 72. és a 73. oldalon
KISS FERENC alkotásai a 87. és a 88. oldalon

POLLÁGH P ÉTER

Nem adok koronát

Elkezdtem követni egy lakást.
Kés volt nálam, kész voltam
levágni bárkit,
aki elárul, az árnyékomat is.
Ha fáj rajtam a ruha, azt is
levágom, de ettől még
nem bolondulok bele
senkibe, aki együtt tépi velem;
tanúnak én nem adok koronát,
egy tanút elfelejtek,
aztán csodálkozom,
ha a fényképembe szúrnak.
Hányszor éreztem:
más kezét varrták a csuklómra,
hány ilyen kezet levágtam.
Elkezdtem követni,
tudtam, hogyan kell,
sokan követtek már.
Ott volt a zsebemben
a képzelgés
két levágott keze,
s már marhára beláttam
az ablakon,
ami mögött azt mondtad
(a túlzás macskanyelvén),

4

tiszatáj
hogy a vér antik kölni;
és megharaptál.
Hogy mit mondtál,
persze csak képzelgés.
Verset írni túlzás.
Régen könnyen léptem át,
és soha nem hittem,
hogy csak egy határ van,
csak egy világ.
Leestem az ágyról,
lecsúsztam akármiről:
nem érdekelt,
milyennek látszom, tetszett,
ha fájt, ha elharaptunk bármit;
nem is értem, miért kíméltem
magam aztán annyi időn át,
mint egy szerelmes nippet,
ami csak belül öregszik.

Gyanakvó kék

Végre örök kimenőt kapott.
Nyugdíjba ment a régi tiszt.
Ír vér festette fehér pofával,
ünneplőben tette le a fegyvert:
szakszerűen csatolta le,
ahogy egy szíjat is kell.
Aztán mint vinyettát, tette rám
a nevét Pollágh százados:
vigyem én a néma H-t.
Vörös név fehér végét:
volt már soké, és sokért

2011. június

5
nem adnám, mint egy marlborót,
egy metonímiát.
Ilyen ékszert még nem hordtam,
nem vagyok katonaviselt.
Olyan a H, mint egy csat,
simán látom benne a szemem,
gyanakvó kék, nem akarja
már a másét, tiszta apám.

ARANYI SÁNDOR: TURISTA

6

tiszatáj

ARANYI SÁNDOR: ÜZENET

2011. június

7

ÁCS MARGIT

Történet egy elegáns kutyáról

Az autóbusz csuklója melletti kettős ülést választotta a kutyaarcú lány, ahol kissé
nagyobb a tér, és egy korlát szegélyezi a forgó részt az ülés felől. Ez a kettős ülés
háttal fordul a menetiránynak, furcsa, hogy a még teljesen üres kocsiban a lány
ide telepedett a kutyájával. Az állat mellső lábait eligazgatja a védőkorlát mögött,
hátsó lábait az ülés alá taszigálja, és elbarikádozza a fekvő testet a hátizsákjával.
Na igen: a kutya szempontjából tényleg ez a legjobb hely a buszban. Kicsit lazít
a pórázon. Hátradől, fejét oldalt fordítja, mozdulatlanul és közönyösen mered
a semmibe, éppen úgy, ahogyan lábánál a kutya. Még legalább tíz perc van indulásig.
Nem szólt az állathoz, gondoskodó mozdulataiban nem volt gyengédség, nem
pislantott körbe gazdi-büszkeséggel, hogy bezsebelje a tetszést. Nem az övé a kutya – gondoltam –, bár annak rendje és módja szerint hasonlítanak egymásra.
Átlósan velük szemben, én is a csuklónál, de baloldalt, az első egyes ülésen ültem. Sokat ért, hogy nem nyomakodhatott mellém sem olcsó kókuszos testápolótól illatozó asszonyság, sem dohányfüsttel elkeveredett sört kipárolgó, csatakosra
izzadt kövérember. Ez az ülés úgyszólván körpanorámás, viszonylag levegős,
mindenesetre nem kell közvetlenül belélegezni a más szájakból kilehelt levegőt.
Kimondottan e viszonylagos függetlenség és higiéné megszerzéséért villamosozom két megállónyit ide, a végállomásra, pedig a híd után is felszállhatnék, de ott
már jó, ha ülőhelyet kap az ember. A sörszagot, sajnos, így sem úszom meg teljesen, jobb oldalt, szinte velem egy sorban ott szusszantgat a forrása. Beszélgethetnékje van, de a busz egyelőre majdnem üres, a lánnyal meg velem hiába próbál
kontaktust létesíteni.
A lány nem olyan, mint aki megképződik előttünk, amikor kimondjuk: lány.
Semmi üde, puha, cicás nincs benne. Már nem is annyira fiatal. Inkább csak
azért nevezem lánynak, mert teljesen ellentétes mindazzal, ami asszonyosnak
számít. Vékony, inas, hegyes arcú, keserű. Hasonlít a vele utazó ír szetterre, kétségtelenül, hosszú az orra, közel ülő, sötét szeme van, de a kutya mérhetetlenül
szebb, jelentékenyebb lény nála. A kutya ápolt, erős testű, arisztokratikus, a lány
kopott, csúnya, soványsága egyszerűen csak soványság. Sokat lehet állatok között, mert valóban van a viselkedésében valami kutyaszerű. Tartása nyugodt, de
*

Részlet a Kontárok ideje című, a Helikon Kiadónál az Ünnepi Könyvhétre megjelenő kötetből.

8

tiszatáj

feszes. A fejét együtt mozdítja a szemével. Gyors, szakaszos mozdulat. Szemhéja
félig leeresztve, mintha szundítana, de a szembogara éber. Ha a kutya moccan
egyet a lábánál, megfeszül, de kivár, ahogy kivár az állat, míg kiderül a másik
szándéka. Csak az ember reagál azonnal mindenre. Lehajol, vizsgálgat valamit
a kutya körmén. Az mintha észre se venné. A lány se szól hozzá, meg se paskolja,
felegyenesedik, zárkózottan újra az ablak felé fordítja keskeny arcát. A kutyák
tudják így megszüntetni jelenlétüket valahol.
Kutyafarm – merül fel bennem. – Utazásból hazatérő tulajdonos, akinek most
leszállítják a megőrzött ebet. Ilyesmi lehet a háttérben.
Nem rajongok a házi kedvencekért. Nem értem, hogyan lehetséges, hogy
ugyanazok, akik mártírként viselték a szülői rabságot a gyereknevelés éveiben,
s akik „Jaj, neee!” felkiáltással fogadják a hírt, hogy egy barát vagy rokon bejelentkezett estére, zokszó nélkül viszik pisiltetni a kutyát, és mondanak le a macskájuk miatt a nyaralásról. Legszívesebben odaszólnék a lakásukból néha egyszerre kicsődülő szomszédjaimnak, akiket lefelé vonszolnak a lépcsőn a felizgult
ebek, hogy nem inkább egymással kéne sétálni menniük? Még egy sörre vagy
fagylaltra is beülhetnének valahová, az nem lenne jobb nekik?
Jó üzlet lehet most kutya-menhelyet fenntartani.
Nyilván van nekik olyan berácsozott furgonjuk is, amivel szállítani szokták az
állatokat, csak most talán elromlott. Esetleg karambolozott. Vagy kerékbilincset
raktak rá, és ezt az ír szettert még ma muszáj hazajuttatni. ………………………………
…………………………………………………………………………………………………..……………….
Mindenüknek kutyaszaga van, a furgonnak, a ruhájuknak, a hajuknak. A tenyésztés a házasságuk elején még hobbynak látszott, amivel hál’ Istennek pénzt
is lehet keresni. Soha nem lett volna meg a Ladájuk, ha nem tenyésztenek kutyákat. Azaz ez a mondat helyesen úgy hangzik: soha nem lett volna meg Vilmos Ladája, ha Vilmos nem tenyészt kutyákat. Mert magának a lánynak semmi köze
nem volt az egészhez. Akkor még dolga sem sok, bár az, ami mégis, annál terhesebb. Vilmos gyakran őt küldte el a nagyker raktárba húsért. Egy nagy, kerekes
bevásárlótáskával ment, negyven kilónál is többet kellett hazavinnie. Ezzel a negyven kilóval járműre szállni, aluljárón átkelni – hát, nem könnyű. És a szaga!
Minden húsnak van szaga ilyen mennyiségben, de ennek nem egyszerűen hús
szaga volt, ezt az árut már nem lehetett volna az üzletekbe kiszállítani, sőt, többnyire visszáru volt, azért adták annyira olcsón, hogy jatt járt érte a raktárosnak.
Az emberek a járműveken megbámulták, nyilván a szag miatt, és ő akkor még
szégyellős volt, érzékeny, fiatal. Most bezzeg már nem tud szégyent érezni. Annyi
keserves dolgot megélt, hogy az mindenre feljogosítja. Kinyalhatják, ha valami
nem tetszik. Mindig a düh segített hazaráncigálni a kerekes táskát, a düh, hogy
Vilmos ezt teszi vele, az ő apja még a szatyrot is kivette az anyja kezéből, pedig
aztán elváltak, ez meg igavonó baromnak használja a feleségét. De végül mégis
szinte kielégülten roskadt le otthon: majdnem boldoggá tette, hogy nyilvánvaló

2011. június

9

oka és joga van szidni a mocsok gazembert. Aztán meglett a Lada, és kevesebbet
kellett cipekednie.
Vilmos legfőbb ambíciója, hogy szuper hímnek tartsák, olyannak, mint amilyenek az akciófilmekben vannak. Alig süt ki tavasszal a nap, már ujjatlan pólóban vagy atlétatrikóban táncoltatja lazára engedett karizmait, és persze bakancsot visel ilyenkor is, a bakancs nyáron se kerül le a lábáról. A csuklóján széles
bőrszíj, télen meg csupasz testre húzza a pulóvert. Szóval dögös srác. Tetszik a
nőknek. Neki is tetszett, az az igazság. Pedig szánalmasan átlátszók ezek a kis
trükkök, voltaképpen inkább gyanakodni kéne az efféle fazonokra, vajon miért
bizonygatják a nyilvánvalót, hogy farkuk van. Na és? De sajnos a hülye tyúkoknál
bejön. Nála is bejött, azonban gondolni se mert rá, hogy megkaphatja ezt a jó
srácot. A barátnője pasija volt Vilmos, ő csak harmadikként járt velük ide-oda.
A barátnője épp olyan dögös volt nőben, amilyen Vilmos fiúban, kicsit olyanok
voltak együtt, mintha nem lennének igaziak, s valami filmplakátról vagy CDborítóról jöttek volna le. Látványnak mindenesetre volt bennük valami túl jó,
máskülönben folyton marakodtak, minden apróság miatt egymásnak ugrottak,
ezért is hurcolászták őt magukkal, hogy ne fulladjon minden péntek és szombat
este abba a vitába, hogy hova menjenek, vagy abba, hogy a filmen az a manus,
aki a szakadékba hajtott a kocsival, az apja volt-e a mexikói lánynak, vagy csak
egy rokona. „Ez egy csődtömeg, ez soha nem viszi semmire” – mondta elég gyakran a barátnője Vilmosról, és végül külföldön vállalt munkát. Egy ideig még tartották a kapcsolatot, de hirtelen eltűnt. Azt hitték, lánykereskedők prédája lett,
s valami egzotikus országban szex-rabszolgaként végezte, de Vilmos egy régi osztálytársa, aki már jóval a rendszerváltozás előtt kiment, és német újságokat olvas, az érettségi találkozón elmondta Vilmosnak, hogy a csaj nagyon súlyosan
megsérült, egy tartományi főember okozta a balesetet, ezért írtak róla az újságok.
Maradandó a sérülése, beperelte az illetőt, és most a kártérítésből egy kis német
faluban, mozgáskorlátozottak számára létesített otthonban él. „Álomkarrier” –
vigyorodott el fél szájjal Vilmos, nem titkolva, hogy ő, a „csődtömeg” kárörömet
érez a szépreményű hölgy koppanása miatt. De ezzel akaratlanul felfedte, amit
viszont titkolt: hogy mély sebet ütött rajta annak idején ez az ügy.
Neki meg az a gondolata támadt, hogy nagyobb szerencse talán nem is érhette
volna a barátnőjét, mint hogy megszabadulhatott a siker démonától, amely egész
életében hajszolta, igájába fogta, gyötörte. A belső kényszer, hogy jól kamatoztassa szépségét, hogy vigye valamire, hogy kihozza az életből, amit lehet, minden
boldogságtól megfosztotta. Ő maga nem ismerte ezt a vad ambíciót, nem hallotta
a szirénhangot, hiszen csúnya volt, vesztesnek született, csak a barátnője idegbajos görcsölését látta közelről, és nap mint nap elszörnyedt tőle, végül szinte örülni kezdett saját esélytelenségének. Most szegény fel lett mentve minden nagyot
akarás alól, s talán örülni tud annak, ami megmaradt neki az életből. A könyörtelen és sok-sok megaláztatással járó hajszából révbe ért, és ráadásul a létbiztonsá-

10

tiszatáj

ga érdekében nem kellett alávetnie magát egy ilyen-olyan házasság erőszaktételének sem. Talán nem is olyan nagy ár mindezért egy megbénult végtag. Persze,
tudta eközben, hogy épp így lehetséges a barátnőjét a magányosság és reménytelenség kínjai között elképzelnie, csakhogy először a nyugalom és a rendezettség
érzete támadt fel benne, ki tudja, miért.
Amikor a barátnője elhagyta, Vilmosnak a szeme se rebbent. Azt a rövid kis
nevetést eresztette meg akkor is, amit szűken mért válaszai és célratörő kérdései
után szokott kibocsátani. Ezek a kis mondatok, vagy inkább szólások, mint például: „Fárasztasz, öreg!”, „Át kell ezt még gondolni”, „Ha te mondod!”, „Ez
csúcs!” – az égvilágon semmit se jelentettek, de az utánuk küldött kis nevetéstől
az emberek zavarba jöttek. Jól ki volt ez találva, mint az atlétatrikó a bakanccsal.
Egyébként Vilmos még azzal is tisztában van, hogy ujjatlan trikóban hanyagul
kell tartania magát, a duzmaszkodás konditerembe való, s még ott is röhejes,
csak a lágyan domborodó izmok szexisek. Fene érti, honnan tud ilyesmit. Mindenkinek fölébe tudott kerekedni, pláne régebben, azon a majd száz évvel ezelőtt,
gyenge minőségű téglából, sőt, esetenként vályogból épült, szoba-konyhásverandás telepen, amit kertvárosnak, sőt, villanegyednek hívnak, amióta kétfelől
is panel-monstrumok szegélyezik. Az egyik karéj a centrum felől, a másik már
a főváros közigazgatási határán. Vilmos a százéves, salétromos falú „villából” osztotta az észt és adta el a kiskutyáit a környező hasonló, kiskertes családi házakba,
aztán pedig a lakótelepek szórakozóhelyein megismert „ügyfeleknek” is. Akkor
már egészen kommandósra vette a figurát, s Viliből Billyvé avanzsált. Az az igazság, hogy ő ezen jókat mosolygott, idegesíteni csak később kezdte. Nem félt
Vilmostól, merthogy keresztüllátott rajta. Mintha bármit is hatalmában tartana
az ember azzal, hogy felismeri és megbocsátja! Jól átverte magát a saját nagy
eszével. Ugyanis a „nem szép, de nagyon okos lány” szerepében tetszelgett akkoriban. Később, amikor a felesége lett, még jobban igyekezett Vilmos rámenősségét, készségét az emberek manipulálására jó színben látni. Neki is érdeke volt,
hogy a párja üzletei bejöjjenek, hogy respektálják az ügyfelek, de ennél is többről
volt szó: rettenetesen hinni akart ebben az emberben, ezért képes volt az erő és
a hozzáértés jelének elkönyvelni Vilmos felülkerekedését másokon, akármilyen
ócska fogással érte is el. Szolidáris volt a bunkóságaival is. Visszagondolva erre –
elég kínos.
Amikor a kárörvendezésből kiderült sebzettsége, kicsit megszánta Vilmost,
mert kezdetben még nagyon hullámoztak benne az érzelmek, és a felhabzó gyűlölet jól megfért a szerelem törmelékeivel. Hol ez, hol az töltötte el, akkor épp
gyöngédség támadt fel benne, és viccelődéssel akarta kisegíteni Vilmost a kellemetlen emlékek közül. Ő nem tudott hízelegni, mindig ugratással kedveskedett
Vilmosnak is, másnak is. „Hát nem egy álomkarrier, az tuti, ennél még az is jobb
lett volna, ha feleségül megy hozzád.” Azt várta, hogy Vilmos erre olyasmit válaszol: „Na, szép kis összehasonlítás, miért, olyan rossz velem?!” Nagyjából erre a

2011. június

11

reakcióra lehetett számítani. A férfi azonban szárazon és szokatlanul komolyan
azt mondta: „Nem fenyegette az a veszély, hogy elveszem. Csak egyetlen szoba
volt az övé az anyja panellakásában.” A rövid nevetés ezúttal elmaradt.
Hát igen. Ő csúnya, de egy háromszobás családi ház felét örökölte, elég nagy
telekkel a ház mögött. Valamelyik unokatestvére volt a másik örökös, pénzt
akart, a ház nem kellett neki, Vilmos elég hamar ki tudta fizetni. A kutya-üzlet
akkoriban nagyon jól ment, kellett a tágasabb hely. Minden világos. Először észre
se vette, hogy Vilmos cinikus mondata tulajdonképpen kivágta nála a biztosítékot. Nem volt újság, hogy határtalanul anyagias, s az sem, hogy hiányzik belőle a
tapintat, zavartalanul megaláz bárkit bármikor, főleg őt. És valójában a lelke mélyén kezdettől ott sunyított a rosszérzés, hogy a házért vette el őt Vilmos, de nem
volt hajlandó szavakba foglalni, egyszerűen nem volt hajlandó tudni, amit tudott.
Tehát tulajdonképpen semmi különös nem történt, amikor Vilmos nyersen kimondta az igazságot, abban a pillanatban ő maga is ezt hitte. De egyszer csak
észrevette, hogy hisztériásan retteg a teherbeeséstől, pedig korábban vágyott
gyerekre. Nincs az a jó családból való hajadon, aki akkora pánikba esett volna a
havibaj egy-két napos késésétől, mint ő. Minden lehető módon védekezett, ez állt
élete középpontjában: csak gyerek ne! Egyszer egy magas lázzal járó influenza
miatt kimaradt egy ciklusa – félőrülten vészelte át azokat a heteket. Rémálmok
kínozták. Menekült volna a szeretkezések elől, de persze csak ritkán sikerült
megfelelő ürügyet találni, és akár egy fájdalmas fogfúrást, amelyen túl kell esni,
úgy tűrte el Vilmos üzekedését az ő testével. Éppen a nőgyógyászati rendelőben
ücsörgött, amikor ráébredt, hogy nem a gyerekszüléstől fél, miért is félne attól
egy harminc felé járó, normális nő, attól fél, hogy Vilmostól hordjon ki gyereket.
Valószínűleg azért állt össze benne az igazság, mert elnézegette a párokat, sok nő
elkísérteti magát a férjével vagy a barátjával a nőgyógyászhoz, őt pedig általában
kicsit megviseli mások idillje. A felismerés nem javított semmit az állapotán,
a rettegés és a házastársi dugások gyötrelme nem múlt el.
Vilmossal a szex sohasem volt egészen felhőtlen boldogság, akkor sem, amikor még felajzottan vonzódott hozzá. Mindig ott kísértettek közöttük a kutyák, s
ezáltal valami enyhe aberrációt érzett Vilmos kanosságában. Pedig ismeretségük
elején őt is felizgatta, amikor Vilmos az első kutyája, egy rövidlábú, nagyfejű keverék dicsőséges gaztetteit mesélgette, kamaszos, komiszkodó büszkeséggel,
mintha a saját férfiúi ügyességére vallana mindez. Később is szívesen előhozakodott ezekkel a sztorikkal, és persze figyelmen kívül hagyta, hogy e gaztetteknek
mint tenyésztő ő sem örülne már. Ezt még kedvesnek lehetett találni, s ő is jókedvű évődéssel fogadta ölébe Vilmost, amikor magukra maradtak a sztorizás
után. Aztán rájött, hogy Vilmos felcukkolva jön haza, amikor a kutyái párzottak, s
mihelyt lehet, rámászik, mindig hátulról. Őt ez lehervasztotta. Egy nő azt szereti,
ha az ő teste, az ő illata kelt vágyat a férfiban, gumimenyasszonynak lenni élő
testben nem a legjobb. Utálkozott ilyenkor Vilmostól, de volt, hogy az undor dü-

12

tiszatáj

hödt gyönyörbe hajszolta, úgy kefélt, mintha verekedne – Vilmos meglehetősen
díjazta ezeket az eseteket. Ő viszont elundorodott magától is, és nem könnyen talált vissza szokásos egyensúlyához. Ilyen dolgokról senki sem beszél, csak a pszichológusának, ha netán van neki, egyszer mégis kibukott belőle a dolog egy idősebb kolléganőjével való fecserészésben. Az asszony orvos-feleség, sokat tud a
betegségekről, meg egyáltalán: nagyon ismeri az életet. „Ugyan már – mondta –,
mit gondolsz, miért néznek az emberek pornó-filmeket? Nincs ebben semmi.
Édes egy pofa vagy, kicsim, azt hittem, csak a mesékben vannak ilyen tiszta lelkű
királykisasszonyok.” Ő mégis viszolygott, ha Vilmoson túlságosan megérezte a kutyákat, s aztán ez irtózássá erősödött, amikor félni kezdett a megfoganástól.
Nem volt ez egyszerű. Vilmos ugyanis gyereket akart. Nem sürgetőzött, de
távlati terveiben gyakran felmerült a poronty, aki majd ide vagy oda fog iskolába
járni, Vilmos haverjánál fog lovagolni, és örökli a kutyafarmot. Fiúval kalkulált,
persze, egy ilyen macsó mi mást akarna, mint „kis tököst”, de e tekintetben igazi
meglepetéssel szolgált. Egy szomszédjuk náluk várta, hogy felhívják a kórházból,
ahol szült a felesége, a környéken kevés telefonos ház volt, a nyilvános állomás
meg mindig rossz, megkérte Vilmost, hogy megadhassa a számukat, és hozott
egy karton sört. Ő kintről hallotta, hogy arról beszélnek, vajon fiú lesz-e vagy
lány, és a szomszéd azt mondta: minden férfi inkább srácot szeretne elsőre, Vilmos meg leintette: marhaság, neki mindegy, jó lenne egy kislány is. Hát bizony,
ettől elég pocsékul kezdte érezni magát, rászakadt a bűntudat. Pedig ha a számtalan megaláztatást nézzük, amiben része volt, Vilmos gonoszságát, joga van védeni magát az elszakíthatatlan kötelék ellen, amit a közös gyerek jelentene. Csak
hát mindenkinek joga van ahhoz, hogy gyereke legyen, Vilmosnak is. Ki dönthetné el, hogy melyikük joga az erősebb?
Akkor kellett volna elválni, kilépni az egészből. Még abban a házban laktak,
amelyet ő örökölt, nem szorult volna bizonyításra, hogy legalább a fele őt illeti.
Azért kaphatott volna egy rendes kis lakást. A jelenlegi helyzet nagyon hátrányos
rá nézve. Az új tanya, amit Vilmos a régi ház árából vett, a vállalkozása telephelyeként lett bejegyezve. Ez már nem számít közös szerzeménynek. Ő hülye fejjel
az eladáskor úgy írta alá a papírokat, hogy nem szabott feltételeket. Nem ért a jogi dolgokhoz, és nem volt, aki tanácsot adjon neki. Vilmost meg, úgy látszik, kiokosították, hogy ne váltson át bétére, maradjon egyéni vállalkozó, mert akkor
nem kell őt bevenni tulajdonosként semmibe. Persze az is lehet, hogy nem szorult ügyvédi segítségre, neki magának volt ennyi esze, a koncra mindig ráveti
magát. Amit egy válás során most kivasalhatna Vilmosból, már nem elég arra,
hogy fedelet kerítsen a feje fölé, talán csak egy albérlet letétjét fizethetné ki belőle. De hát miből tartana fenn albérletet?
Kár, hogy a ház eladása éppen az ő megzavarodottsága idejére esett, mert akkor a szokottnál is mulyább volt. Végtére is ki ő: egy kis szövetkezetnél dolgozott
az érettségi óta, és annyit tud, amennyit a szakközépiskolában kettős könyvelés-

2011. június

13

ből a fejébe vertek. Ez pedig nem sok. Hogy mennyire kevés, éppen az új viszonyok között derült ki. Szinte egyik napról a másikra bizonytalanná vált a szövetkezet fennmaradása, és ő rémülten mérte föl, hogy a munkaerőpiacon mint
könyvelő szinte semmit sem ér. Nem versenyképes, márpedig a versenyképesség
a legeslegfőbb követelmény lett minden tekintetben, versenyképes, piacképes –
ezek most a bűvigék. Kiderült, hogy minimum egy számítógép-kezelői tanfolyamot el kéne végeznie, hogy elhelyezkedhessen a szakmájában. De hát nem is szereti a szakmáját, igazán nincs rajta különösebb szeretni való. Ha már újra iskolapadba ülne, inkább olyasmibe kéne belevágni, amihez kedve is van – ötlött fel
benne. De hát mi lenne az? Elment az esze, hogy ilyesmin rágódik, amikor egyelőre semmi gond a szövetkezetnél az állásával? Nincs épp elég baja a házasságával? – így nyugtatgatta magát az elején, épp akkor, amikor még fordíthatott volna a sorsán, csak elhatározásra kellett volna jutnia. Utólag jól látszik: a válástól,
illetve az elköltözéstől azért riadt vissza, mert megfélemlítette munkahelye kétséges jövője, s az új állásokhoz, a létbiztonsághoz szükséges lépéseket meg azért
nem volt képes megtenni, mert depressziós volt a rossz házassága miatt. Így kerek a világ. Igen, teljesen valószínűtlen, hogy abban a szétesett állapotában,
amelyben ott ült a nőgyógyászati rendelőben, hirtelen nekiálljon ügyvédet keresni, albérletet, megszerezze mindehhez a pénzt, s közben beiratkozzon egy számítógép-kezelői tanfolyamra, s végezze továbbra is kenyérkereső munkáját a szövetkezetben. Talán még annak is örülhet, hogy ép ésszel tudott szembe nézni az
igazsággal, amely ott rászakadt. Azzal, hogy mindennél jobban iszonyodik és retteg Vilmostól, a házasságának vége. Frissen, vidáman rögtön megszervezni egy új
életet? Ez abszurd. Erre az az elgyötört, zavarodott nő, aki ő akkoriban volt, nem
lett volna képes.
Mégis megpróbálta előhozni a válás ügyét. Mert ha Vilmos is akarta volna,
akkor lehetséges lett volna véghezvinni. Kérlelte, hogy váljanak el, nem illenek
össze, mindketten boldogtalanok tulajdonképpen. Még arról is biztosította, hogy
a házból nem kéne elmennie, nem akarja tönkretenni a vállalkozást, a kutyafarm
működhet tovább, neki elég volna egy kicsi lakás akárhol, Vilmos azonban nem
vette komolyan. „Tudom, mi bajod – mondta foghegyről –, utálod a kutyákat. De
hát azokból élünk. És elég jól, ha nem tévedek. Te jó dolgodban már azt se tudod,
mit beszélsz!” – és nyomatékosan lezárta az ügyet. Ő még nem adta föl, újra előhozta a legfőbb érvet, hogy egyikük sem boldog ebben a házasságban, de akkor
Vilmos már ráordított, és elrohant hazulról. Nyakig merült az ingatlanügyekbe,
már le is előlegezte a tanyát. Se nem látott, se nem hallott, annyira meg akarta
szerezni. Ő ma sem tudja elképzelni, hogy bárhogyan is el lehetett volna téríteni
a szándékától. Ha netán rámenősebben lép fel, akkor se lehetett volna megállítani ezt az embert. Persze, akkor még őbelőle is hiányzott valami ahhoz, hogy teljes
erővel és könyörtelenül küzdjön meg Vilmossal. Meghátrált. Nemcsak a depreszsziójában kell keresni a magyarázatot, az is számít, hogy Vilmos neki végül is a

14

tiszatáj

párja, és egy asszony valahogy nem tudja eléggé akarni a párja vesztét. Késsel leszúrni dührohamban, azt igen, de hogy mindent rádöntsön, amit egy évtized
alatt létrehozott, azt nem. Meg hát mit tehet arról az a szerencsétlen férfi, hogy
olyan, amilyen? Ő nem szereti ezért meg azért, de más ugyanazokért a tulajdonságokért szeretné. Más a kutyákat is szereti.
Igaz ez? Ilyen szívós a szeretet még egy rossz házasságban is? Van benne valami, hiszen tényleg csak meg akar tőle szabadulni most is, ártani nem akar Vilmosnak. Persze, a fene tudja, hogy a maradék szeretet diktálja-e vajon a nagyvonalúságot és a kíméletet, vagy a hiúság: én nem vagyok olyan rohadt, szívtelen,
önző, mint te, én nem fosztalak ki, íme, én milyen jó vagyok. Igen, kár volna tagadni, az ő hiú gőgje is belejátszott abba, hogy nem borította fel erőszakosan
Vilmos terveit, inkább letett a válásról, de semmit sem számítottak volna a megfontolások, a maradék szeretet, a belátás, ha nem fél annyira a munkanélküliségtől és az utcára kerüléstől. Akkor nem nyugodott volna bele Vilmos flegma válaszába, s fütyült volna rá, mennyi kárt okoz neki. Hiszen mihelyt jobban alakultak
a kilátásai, tudatosan és módszeresen végezte a szükséges előkészületeket, hogy
elhagyja Vilmost, akár válási papírok nélkül is.
Egyébként azok, akik szeretik a kutyákat, valószínűleg nem tudják elképzelni,
milyen egy kutyamenhely. Még Vilmos se tudta. Sok kártérítést kifizetett, míg
megtanulta. Alighanem most már ő sem rajong a kutyákért. A tanyán történt ez a
változás, amelyért rögeszmésen küzdött, s aztán valahogy nem váltotta be a reményeit. Durva és cinikus volt mindig, de most már mindezek mellé fáradt is
lett. Ő a tanyára költözés után élete legrosszabb időszakát élte meg. Halálosan
kimerítették a korai kelések, onnan bejárni a szövetkezetbe, és csúcsforgalomban
vissza, majd otthon a rengeteg tennivaló minden erejét elszívta. Az állásához mégis ragaszkodott, Vilmos hiába morgott minden áldott nap, hogy eléggé megterheli a kasszát egy alkalmazott fizetése is, pedig két állandó munkaerő kéne, és
őrültség, hogy ő azért a pár forintért utazgat az állítólagos munkahelyére. No
persze, annyit is fizetnek, amennyi munka folyik ott, kávészünet, ebédszünet, cigarettaszünet, Vilmos nem kétli, hogy munka címén a városban flangálni jobb,
mint robotolni a tanyán, de amíg a kölcsönt nem törlesztik, neki is itthon lenne a
helye. Csak hát a munka nem smakkol a kishölgynek, viszont a pénz, az smakkol,
naná. Ő ezt következetesen elengedte a füle mellett, de azért állandósult benne a
stressz Vilmos elégedetlensége miatt. A rövidre szabott éjszakákat se tudta átaludni, vagyis kimerültsége a legveszélyesebb fázisba jutott. Álmatlanságnak nevezik, amikor valaki rosszul alszik, de bárcsak szó szerint az volna, álmatlanság.
Ő sajnos álmodott, szinte állandóan, és nagyon intenzív álmokat. Némelyik olyan
borzalmas volt, hogy sebhely maradt utána – hol is? A tudatában? De hát nem
ott történnek meg az emberrel az álmok, a tudattalan agy, ami álmodik. Hát akkor ott maradtak sebhelyek. Valahol ott. Az még hagyján, amikor álmában arra
ébredt, hogy túlesett a szülésen, és ezen csodálkozott, még gondolta is: „De hi-

2011. június

15

szen mindig bevettem a pirulát!”, ugyanakkor nem ijedt meg, sőt, szinte örülni
kezdett, és kíváncsian maga alá nézett, és egy kutyaalom nyüzsgött a lepedőn a
nyirkos hasa alatt, meztelen, vaksi, apró kutyák, akár az egerek vagy a férgek. Ez
az álom is szörnyű, de még a szelídebbek közül való, el lehet mesélni. Az igazi
rémálmaira visszagondolni sem merészel.
A hivatalból hazatérve sokat dolgozott a farmon is, de nem annyit, hogy ne
lett volna nélkülözhető, ha az alkalmazott némi pluszpénzért túlórázik. Ezért tulajdonképpen érthetetlen volt, miért ragaszkodik Vilmos ehhez a házassághoz,
amikor már anyagi érdek se fűzte hozzá. Mint nőt nem szerette, nem is sokra becsülte, mindig kelletlenül mutatta be a barátainak. Mindenkinek a kóbor numeráival dicsekedett – sok a magányos női ügyfél –, a főztje aligha tartja fogva,
a depressziós nők nem főznek jól. Egyszerűen megmagyarázhatatlan, miért nem
enged el egy ilyen lepusztult feleséget. De akkor már nem törte a fejét rajta. Életének ezen a mélypontján elszállt belőle a düh. „Talán nem is gyűlölöm Vilmost,
csak unom. Elfásultam” – mondta magában, azonban nem fásultság volt benne,
hanem rideg közöny. A bántások nyomán a fájdalom nem szivárgott szét a tikkadt, fás lélek üregeiben, mint addig, hanem visszapattant róla, akár a yuppik
kedvenc sportjában a falról a labda. Meg lehetett fogni és szemügyre venni: ez az,
ami annyira bánt? Ettől a kis vacaktól szenvedek? Sokszor nézegette Vilmost is:
nem alkoholista, nem bűnöző, nem veri agyba-főbe, ha ezt tenné, bírósághoz
fordulhatna, és egyszerűbb lenne megszabadulni tőle. Ez csak egy szerencsétlen
érzelmi fogyatékos, kezeltethetné magát, ha tudná, hogy beteg.
És akkor bekövetkezett a fordulat: ráébredt, hogy hatalmas erő van ebben
a közönyben, és ő élvezte a saját erejét.
A felbátorodásába belejátszott, hogy a szövetkezetben megtalálták a megoldást a fennmaradásra, két kft-re bomlott a kisüzem, más-más profillal, s őrá
mindkettőnél igényt tartottak. A pánik elült, kiderült, hogy a szövetkezet eltűnhet a földről anélkül is, hogy bárkinek haja szála görbülne. Annyi más dolog is
megváltozott a világban, amitől kezdetben mindenki rettegett, s az élet pedig
megy tovább. Neki ez tetszeni kezdett. Körülötte a kollégák azon rágódtak, miért
X meg Y lesz a főnök, és röhej, hogy szellemi apportként viszik bele a kft-be azt
a baromi nagy tudásukat, na hiszen, tőkeerős vállalkozásnak ígérkezik ez ilyen
pompás apportokkal – ő is nevetett ezen, de nem háborgott a többiekkel, kellemes várakozás töltötte el, valami felszabadultságféle. És már nem azt látta képtelenségnek, hogy egy méregdrága albérleti szobában tűrje az idők végezetéig a főbérlő cirkuszolását (Vilmosé helyett), hanem azt, hogy az élete a lakhatástól függjön. Végül is az ember élni jött a világra, nem lakni – szinte felvidult a gondolattól, szerette magát, hogy ilyeneket tud kigondolni.
Ebben az időben még a hormonjai is rendben voltak. Megnézett magának
egy-egy pasit, s rájött, szó sincs arról, hogy ő fából volna. Voltak napok, amikor
bármelyik épkézláb férfival szívesen kefélt volna egyet, de Vilmost ilyen napok

16

tiszatáj

estéjén is, ha tehette, elutasította. Ezt persze elég szörnyűnek találta, hogy akár
az ördöggel is, csak a saját férjével nem, és sajnálta magát emiatt, de sajnálta kissé Vilmost is, enyhe bűntudattal. Az irodaépület ablakából egy iskolaudvarra lehetett látni, kiszúrt magának egy testnevelő tanárt, aki homlokpánttal vagy apró
vászonkendővel szorította le hosszú haját, ezzel aztán egészen indiánná vált napégette bőrével – a vakációt talán tengernél töltötte. Puha futóléptekkel követte a
játékot kosarazás vagy foci alkalmával, a nyakában lógó sípot sohasem használta,
tapssal állította le a meccset, a bemelegítő gimnasztikát is laza, inkább csak jelzett mozdulatokkal vezényelte, kedves, nyugodt fiúnak látszott, sokatmondó jel
volt, hogy a diákok is körülvették óra után, nem rohantak el öltözni. Gátlástalanul ábrándozott erről a fickóról egész ősszel, kész regényt élt meg vele a járműveken való hosszú utazásai alatt, s szinte kótyagosan ért haza. Néha olyan zavart
érzett Vilmossal szemben, mintha valóságos randevúról jött volna. Egyszer, amikor egy idősebb, szemlátomást értelmiségi férfi a HÉV-en kikezdett vele, és ő
szokás szerint „Foglalt vagyok” közléssel hárította el az illetőt, rájött, hogy nem
Vilmosra gondolt ekkor, hanem a képzeletbeli viszonyra a tornatanárral. Az értelmiségi pasas semmiképpen sem kellett volna neki a csapott, vékonycsontú vállával, hájas kis pocakjával, és idegenkedése a nem férfias testtől hirtelen rávilágított, hogy a tornatanár voltaképpen csak Vilmos jobb kiadása. Mosolygott ezen,
de a felismerés kicsit ki is józanította.
Csak napok választották el attól, hogy szedje a cuccát, beadja a válókeresetet.
Betört egy korai hideg, befagytak a tócsák az udvaron. Ételt vitt a kutyáknak, épp
kevesebben voltak, holtszezon, nyaralások után, karácsony és sítúrák előtt, de
Vilmos aznap reggel hozott egy pitbullt, elvállalta a kiképzését, és ez az elkényeztetett szobavéreb valahogy kiszabadult a ketrecből, rejtély, hogyan történhetett.
Őt még nem ismerte, de az sem számított volna, ha már ismeri, mert eléggé
idegbajos állat volt, később kiderült, hogy Vilmosnak se sikerült sokat fegyelmezni rajta. Talán öt lépésnyire volt tőle, amikor észrevette a rámeredő szörnyeteget. A kutya nekirugaszkodott tigris-izmaival. Tudta, hogy megfordulnia semmiképpen sem szabad, tovább kell mennie, lépett is, de megcsúszott, elvágódott.
Szerencsére a pitbull a szétrepülő húscafatokra vetette magát és nem őrá. Felállni nem tudott, azóta se derült ki, Vilmos hogyan került elő, mert kiáltásra sem
emlékszik. De lehet, hogy estében sikoltott. Sajnos az ott parkoló utánfutó nyelére esett, több helyen eltört a medencecsontja, s valamiért a kulcs- és vállcsontja
is – hogy azt miben üthette meg?
Százszor is megbánta, hogy félvállról vette barátnője szerencsétlenségének hírét. Nem tudta akkor, mit jelent mozgástól megfosztva és fájdalmak között élni.
Honnan tudta volna, mindaddig tökéletesen rendelkezett a teste felett. Igazi fájdalmas betegsége se volt, a fogfájás rémes, de semmi más, csak fájdalom, köze
sincs ahhoz az állapothoz, amikor hetek telnek el teljes kiszolgáltatottságban,
s nemcsak a törött csontok fájnak, hanem a műtéti sebek is, s végül a fekvéstől az

2011. június

17

egész test. Teljesen Vilmosra volt utalva, hogy bevigye a kórházba, hogy hazavigye a kórházból, hogy otthon etesse, kitámogassa a WC-re, segítsen lemosdani.
Szerencsére ágytálazásra csak a kórházban volt szükség, otthon, akármilyen keserves volt, a járókerettel kivonszolta magát, belehalt volna, ha Vilmosnak még
az is kijut. Bár hát Vilmos a kutyázás során sok gusztustalansághoz hozzászokott,
ám az mégis más. Tulajdonképpen rendes volt ebben a betegápoló szerepben. Azt
nem lehet mondani, hogy gyengéd is lett volna, de a beteg kutyákat sem ajnározta soha, csak rendesen tisztogatta őket, és odaadta nekik a gyógyszereket. Borzasztóan nyomasztotta, hogy épp akkor tesz a férfire ennyi külön terhet, amikor
el akarja hagyni. Nehéz szívvel fogadta el a segítséget, de nem tehetett mást. Az
anyja Nyíregyházára ment férjhez, nagyon körülményes lett volna őt összeszegecselt-összevarrt állapotban odaszállítani, az apja meg annyira tartott új élettársától, hogy komoly drámaként élte meg lánya születésnapjait is, amikor ki kellett
alkudnia az asszonykától az ajándékra valót. Természetesen ő boldogan lemondott volna az amúgy is használhatatlan ajándékokról, de az apja kényszeres természet, ragaszkodott a születésnapi ceremóniához, holott csaknem belebetegedett. Az aztán végképpen elképzelhetetlen, hogy elő merte volna terjeszteni a lánya huzamos, és náluk történő ápolásának ötletét. Jobb volt az apját meg se kérdezni, mert vége-hossza nem lett volna a mentegetőzésnek. Kissé könnyebb lett
a lelkiismerete, amikor felismerte, hogy Vilmos voltaképpen rutinszerűen jár el:
ezúttal is ápolja a tanya egyik beteg jószágát, ahogy szokta, most történetesen a
feleségét, még hálára sem tart igényt, hiszen csupán a birtokában lévő dolgok,
azaz lények értékmegőrzésén fáradozik, és elég neki, ha jó ütemben gyógyulnak.
Igyekezett is gyógyulni, de lassan ment. Az egyik helyen rosszul forrt össze a medencecsont, újabb és újabb műtétekre volt szükség. Ezeket a visszaeséseket saját
ügyetlenségeként élte meg, röstellte magát a betegség elhúzódása miatt, s azzal
próbált javítani a kínos helyzeten, hogy kérni nem kért Vilmostól semmit. Megette, megitta, amit adott, de nem voltak kívánságai. Pedig már unalmában is ráéhezett egy-egy finomságra, ám tudta, hogy ha efféle kívánságokkal állna elő, átlépné a határt, amely közte és Vilmos között eredendően megvan. Talán épp
azért nem komiszkodott vele ágyhoz kötöttsége alatt, mert nem is adott rá az égvilágon semmi okot. Még a vécézést is visszatartotta addig, amíg Vilmos ráért kikísérni őt a fürdőszobába. Néha ezt rettentő keserves volt kivárni. Vilmos pedig
valószínűleg észre se vette, hogy mennyire minimalizálja a betegágy körüli tennivalókat. Ő viszont épp a tudatos visszafogottságban mérte fel, hogy teljességgel
tehetetlen, mindenben rá van utalva a férfira, és elborzadt, hogy mi lenne vele,
ha egyedül élne.
Mire lábra állt, nem volt hol dolgozzon. A szövetkezet átalakulása végbement,
mindkét kft egy cégnek adta ki a könyvelést, ez volt ésszerű, sokkal drágább lett
volna külön státuszt fenntartani arra a munkára. Lórúgás. Nesze neked, független, új élet! Munkanélküli segélyen? Hetente elzarándokolt a munkaközvetítőbe.

18

tiszatáj

Milyen végzetsége van? Nyelvvizsga? Tud komputeren dolgozni? Hát így nehéz
lesz, kedvesem. Inkább a hirdetéseket nézze, fiatal nőknek sokféle lehetőség van.
– Vilmos életében először jóságos, megértő hangot használ. Sajnálkozik. Aztán
mindig elmondja, hogy egy kutyafarmon senkinek sem kell unatkozni, a bevétel
mellett eddig se volt szükségük az ő kis fizetésére, hagyja a francba az egészet,
majd egyszer, amikor nem is várja, adódik valami álláslehetőség. Vilmos tehát
a jó férj szerepében domborít, pedig nyilván ő is tudja, hogy a házasságuknak vége, de erről konokul hallgat. Még dührohamaiban sem mond ki erről semmit.
Csak a megszokott paneleket vagdossa a fejéhez, hogy jó dolgában nem tudja,
mit csinál, soppingolni, azt igen, dolgozni nem, a pénz, az persze jól jön, hogy lehet valaki ennyire ügyetlen, direkt csinálja, mert utálja a kutyákat, csakhogy az
az ő baja, itt nincs érzékenykedés, itt üzlet van. Soha még célzás sem arra, hogy
ha nem tetszik, le is út, fel is út, vagy hogy kiteszi a szűrét, pedig néha majd szétdurran a dühtől, és ocsmányul káromkodik, leginkább olyan esetben, amikor ő
valamelyik kényes kutya etetése körül követ el hibát. Furcsa, hogy ennyire vigyáz
a nyelvére, nehogy ő rávághassa: „Jó, akkor pakolok.” Vajon Vilmos még mindig
képesnek tartja őt arra, hogy elmenjen? És hosszú évek óta a megválaszolatlan
kérdés: miért tart ettől ennyire? Mi az, amihez ragaszkodik?
Mostanában jócskán megszolgálja a kenyerét. Ezért aztán nincs módja munka
után járni, tanfolyamok dolgában tájékozódni, hogy melyiket is volna érdemes
elvégeznie. Ha megy valahova, meg kell beszélnie Vilmossal, mint valami főnökkel, tulajdonképpen el kell kéredzkednie. Rázárult a farm kapuja. Segédmunkás.
Mi mást lehetne mondani, ha foglalkozásáról kérdeznék? Egy ilyen óriásian nagy
fejnek, amilyen Vilmos, szorgos segédmunkása. Udvarosa. Személyzete. Vilmos
elégedett lehet vele, jó munkaerő, megbízható, sokkal megbízhatóbb, mint bármelyik alkalmazott volt eddig. És így élnek majd kettecskén, míg világ a világ.
Egy csak a turisták által használt feltételes megállónál sebtében, kapkodva leszáll. Két falu összeérő határánál van a megálló, az országúttól öt-hat kilométerre
kezdődő hegylánc felé kanyarog innen egy szekérnyom, a falvak első házai is körülbelül ekkora távolságra vannak. Teljesen néptelen a vidék. Még az országútnál
áll a kutyával, erősen fogja a pórázt – ostobaság, hiszen azt akarja, hogy a kutya
vesszen el, tűnjön el egy bozótban, ne kerüljön többé elő. Miért ne lehetne ő
mamlasz, kétbalkezes, hiszen Vilmos eddig is ezt olvasta a fejére, hát most valóban az lesz: elveszít egy értékes kutyát. Kurva nagy lesz a kártérítés. Nem lehet
többé ilyen munkát rábízni. Majd másban is elég ügyetlen lesz, hogy semmire se
lehessen használni. A saját hiúságának köszönheti, hogy kihasználták és megnyomorították. Ő akarta mindenáron bebizonyítani Vilmosnak, hogy bár nem
született szépnek és ügyesnek, az életben mindent meg tud csinálni, amit kell.
Ezért volt fontos, hogy állása legyen, hogy megoldja a rábízott feladatokat, igen,
két balkézzel is. Nemcsak fölöslegesen törte magát, hanem egyenesen hibázott

2011. június

19

ezzel az eszement szorgalmassággal. Buta cseléd, naná, hogy nem becsülik semmire. Hát jó, akkor most a buta cseléd sajátosan fogja beadni felmondását.
A kutya tanácstalanul álldogál mellette, majd leül. A pórázt leveszi róla:
„Menj innen!” Meg se moccan. Hoppá, a szájkosarat rajta felejtette. Hát persze,
egy szobakutyának is van annyi esze, hogy szájkosárral nem megy világgá. Ahogy
lekerül róla, megelevenedik, egy lepkét próbál elkapni, de nem távolodik el, aztán ráun a lepkevadászatra, visszatelepszik a lába mellé, mintha ő is várná a következő autóbuszt. „Menjél!” – húz rá kicsit a pórázzal, és a lábszárával is megböki. A kutya feltápászkodik, és eléáll: néz rá várakozóan. Keres egy vaskosabb
gallyat, messze hajítja. A kutya nekiered, beront a kukoricásba, zörgeti a leveleket, dolgavégezetlen jön vissza, a fadarab, úgy látszik, fennakadt valamin. A menetrend szerint negyven perc múlva jön a következő járat. Neki meg kell érkeznie
az eredeti úti céljához, a kisvárosba, s ott kell bejelentenie a kutya eltűnését, hiszen egy zárt autóbuszból nem veszhetne el. Tehát van negyven perce, hogy eltávolítsa. Futva elindul a hegyvonulat felé vezető szekérúton, a kutya kocog mellette. A hátizsák zötykölődik az oldalán, hamar kifullad, a törés óta a forgója is érzékeny. Menj! Eridj! – görcsösen mutogat a közeli erdő felé, taszigálja a kutyát.
Hát nem érdekel az erdő? Micsoda szar kutya vagy. Vadászni fogsz, úgy élsz
majd, ahogy egy állatnak kell, erős vagy, fiatal… Ne legyél hülye! Mért nem mész?
– A kutya most már eltávolodik tőle vagy tíz méterre, a lökdösést nem kedveli,
s most ott várakozik, nyugodtan, egész aktivitása annyi, hogy szaglássza maga
körül a gyomokat. Dehogy él meg már ez az erdőben! Bár lehet, hogy az éhség
feltámasztja majd a vadászösztönét, s talán a tudást is, hogy hogyan kell elejteni
a táplálékát. Elvileg képes lenne rá, hogy életben maradjon. Csak hát a vadászok
kilövik a kóbor kutyákat, ezen nincs mit szépíteni. De addig is egy gyönyörű erdőben fog élni, vadászik néhányat, azt csinálja, amire született.
Sürget az idő, nem sokára jön a busz. Összekotor egy jó marék zúzalékkövet
az útról, és dobálni kezdi a kutyát. A kutya riadtan tekeregve tér ki a kövek elől,
de mégsem ered futásnak, csak tekereg. Micsoda egy gyáva féreg! Teljes erővel
hajigálja a köveket, és torkaszakadtából üvöltözik. „Eridj! Eridj már! Legyél szabad, és dögölj meg!” Egy nagyobbacska kővel fején trafálta, a kutya felvonított, és
végre elszaladt. Ő sietve megfordul, visszaindul a megállóhoz, szaporázza lépteit,
de nem fut. Bár nem nézett vissza, érezte, hogy a kutya nincs mögötte. Egyelőre.
A busszal együtt befutott a kutya is. „Kösz, nem!” – szól föl a vezetőnek, s amikor zárul az ajtó, visszanyomja az egyik szárnyat, felugrik a lépcsőre, és beletalpal a kutya pofájába. A becsapódott ajtón beráncigálja a zsák kinn maradt részét.
A vezető fékez, méltatlankodva nyomná újra a gombot, ő rászól: „Nehogy kinyisd, majd hazamegy!” A vezető fiatalember, ha idős lett volna, nem biztos,
hogy hallgat az ő sedre szavára.

20

tiszatáj

Jegyvétel után látja, hogy a busz végében minden fej hátrafelé fordul. Valaki
odaszól neki: „Kislány, a kutyája fut az autóbusz után.” Majd elfárad – mondja,
és egy kis mosolyt présel ki magából. Nem néz ki az ablakon.
Elégedett magával. Először teljesen lehetetlennek látszott, hogy megszabaduljon a kutyától, aztán mégis megoldotta valahogy. Ki hitte volna, hogy a szükség
még bűnözői képességeket is kihoz belőle. Az ám, a bűnjelek. Még a kezében tartja a pórázt és a szájkosarat, gyorsan a hátizsákba gyömöszöli őket. Ezeket a városba érve majd el kell tüntetni, mert az előadandó történet szerint a kutya kitépte magát a kezéből, miközben haza akarta szállítani. „Lemaradt már, de még
mindig jön. Jó, erős kutya! Derék állat, kész csoda, hogy mennyire ragaszkodik a
gazdájához.” – Egy idős bányászforma ember mondta ezt – ezen a környéken sok
bánya volt, a rendszerváltozás után zárták be őket. A jóember átharsogta a fél
buszt, hátra kell mennie, nehogy szívtelennek tartsák, illetve hogy gyanút fogjanak. A kutya most nem látszik. Egy gépkocsioszlop torlódott fel mögöttük, annak
takarásában lehet. Szar ügy. Elpusztít egy kutyát, mert rossz a házassága. Szar
ügy.
Jelez, leszáll. Az útpadkáról már újra látható a kutya, nem vágtázik, de egyenletesen és szépen üget az úttesten. Nincs is messze. Persze, azt már nem lehet
meg nem történtté tenni, amit tett. Csakis a kutyán múlt, hogy megvédte magát,
él és virul. Ő ettől még halálra ítélte, igen, megölte ezt az állatot. Bűn. Ismerkedik
a szóval. Életében először használja igazi értelme szerint. ………………………………..
……………………………………………………………………………………………………………….
A lány velem szemben állánál fogva felemeli az ír szetter fejét, és egy papír
zsebkendővel törölgeti a csipát a szeméből. Bensőséges, bizalmas közelség, van
benne valami megható. A zsebkendőt aztán kiejti az ablakon. Honnan a csudából
veszem, hogy a kutya nem az övé? Kutyafarm? Vilmos? Honnan veszek ilyeneket? Lehet, hogy férje sincs, nemhogy Vilmos! Elképesztő, hogy mi minden jut az
ember eszébe. Egyébként az a feltételes megálló két falu között a turistáknak –
épp most következik. Vicces lenne, ha a lány ott most leszállna. …legyél szabad,
és dögölj meg!… Ez azért egy érdekes mondat. Honnan került elő?
Az én arcomról milyen történetet olvasna le egy szemben ülő, ha úgy istenigazában megnézne? Ajjaj, mi fog még csak úgy előkerülni?
A velem szemközti ülésre kaptam a szemem. Egy korombeli házaspár ül ott,
kissé magasabban a többieknél, s ugyanúgy, mint a lány, háttal a menetiránynak.
Az asszonnyal egy pillanatra találkozott a tekintetünk, és ő azonnal zavartan félrefordult. Tehát eddig engem nézett. De kit látott? Engem? Bennem a lányt?
Vagy azt, ami belőle is csak úgy előkerült?
Kiveszem a táskából a rejtvényfüzetet, még csak az út felénél tartunk.

2011. június

21

KISS BENEDEK

Girbe-gurba utak

Lopom lábamba vissza az erőt,
az Öngyógyítók Klubját választottam.
Olyan nem lesz már, mint azelőtt,
nem jár már lábnyúzó futóhomokban,
de a lakás végétől az elejéig,
botolva bár, teszi a dolgát,
mintha ezt tette vón ezer évig,
s nem ismert volna sohasem utcát,
pedig de sok úton csámborgott,
be sok balhéval találkozott,
be sokszor kocogott ablakokon,
hol pedig nem is lakott,
be sok este szakadt rá, sejtve,
nem lesz ma sem „ágynyugalom”.
Útaid Uram, rég lefektetve,
útjaimat csak én nem tudom.

Hallgatni a hallgatást

Hallgatni jó.
Ha van miről.
A mindenről
s a semmiről.
Hallgatni jó,
hogy dobog a szívem.
Hallgatni jó,
mint hinni valamiben.

22

tiszatáj
Hallgatni jó a hallgatást,
mikor az ember emészti életét.
Hallgatni világosság.
És van hallgatás, sötét.
Hallgatni jó.
Ha van miről.
A mindenről
s a semmiről.

PATAKI FERENC: KASTÉLY ÉS PARK

2011. június

23

PATAKI FERENC: ARANYKAPU

24

tiszatáj

TANDORI DEZSŐ

Külső. Repedés

Külső. Repedés.
Belső tespedés.
Külsőt, belsőt nem tartok.
Ház az ablakot.
Vissza az ajtót.
Kihajtott visszahajtott.
Ablak. Így reped.
Ajtó. Zár. Tesped.
Kihajtják. Csak ajtaján.
Bizonyossággal.
Ablakra. Rá vall.
Ül már mi-se-hajlatán.
S mint a sarlatán.
A test. Míg talán.
Tesped. Lélek lelkesül.
„Tudom már címét.
Tartalmát, ívét.
Csak módja. Az nem kerül.”
Minden fő módban?
Ezzel valóbban?
Küszöb határt elérve.
„Kerüljön beljebb.”
(Így szól az ihlet.)
A szent. Létek jó híve.
De már csak testnek.
Dől neki. Kegynek.
Mit tart? Ha nem reped meg.
Kenőcs. Tabletta.

2011. június

25
Test, lélek. S béna.
Alci-Balci-Parc elegy.
Örök vigyázat.
Ne zuhanj kádnak.
Orral. Háttal. Bódultan.
Mert hogy alhatnál.
De lábad eljár.
Elbotlasz gatyaszárban.
Bár. S mit beszélnél.
Csak szádba nézzél.
Kitört fogak hűlt helye.
„Csend-napja van ma.
Vele fáj torka.
Ne szólj te se! Fáj füle…”
ÖREGANYÁD ÉL-E MÉG?
FOGA, BÜTYKE ÉP E MÉG?
SE JÁRÁSOM, SE FOGAM.
AZOM VAN, MIM ODAVAN.
Idő járása!
Köre állása!
„Kicsit megrázom magam”
Idézem-nóta.
Dallama-rótta.
Nézzük, napom mire van.
Boldog a boldogtalan!
Így jár. Rosszul. Jár.
Zuhan Tolsztojnál.
Ivan Iljics létráról.
Egykor nyaraltál.
Rég megjöttél már.
Jadrani Kirugrádból.
Szokatlan holmik.
S míg kitudódik.
Zuhansz. S ha óvatosan.

26

tiszatáj
Bordatöréssel.
Vállrepedéssel.
Megúszod. Volt-valódban.
És ez jelen még.
De jeltelenség.
Teríti rőt szőnyegét.
Nap s nap közelebb.
Végezted-lehet.
Minden. Nagy szó. Nevetség.
Ám csodakeddre.
Szerdád ereszt-e?
Gatya, létra, nagy rémség.
Egzisztenciál.
Ami még kiáll.
Szó veled szegi kedvét.

FRITZ MIHÁLY: DR. VARANNAI GYULA

2011. június

27

FRITZ MIHÁLY: MADÁRCSERESZNYE

28

tiszatáj

PODMANICZKY SZILÁRD

Sí

Anyukám eltűnt a hóban. Apu nem volt sehol. Én meg ott álltam a síléceken és
lassan csúszni kezdtem lefelé. Akkor megpróbáltam kiabálni, hogy segítség, de
nem jött ki hang a torkomon, mert az is be volt fagyva. Sötétedett, és úgy hallottam, hogy a fenyvesben üvöltenek a farkasok. Még jó, hogy nem vagyok félős, különben féltem volna. És akkor anyu hirtelen kiugrott a hóból, attól viszont megijedtem, és a sálamnál fogva húzott maga után, hogy le ne csússzak a völgybe.
Egy kicsit majdnem megfulladtam.
Apu már bent volt az étteremben, anyu szerint hét beherovkát ivott, és olyan
szaga volt, mint disznóvágáskor. Apu nem tud síelni, úgyhogy kénytelen inni helyette, de lehet is, mert annyi pénzt fizettünk, hogy nekünk itt minden ingyen
van. Apu szereti a legjobban az ilyeneket, merthogy végre elengedheti magát, és
nem kell a tehenekre gondolni. Anyu meg ideges, mert attól fél, hogy egyszer
megáll az apu szíve, és akkor nem lesz egy jó szava se hozzánk.
Anyu szerint nekem kötelező megtanulni síelni, mert nem szeretné, ha az
apámra hasonlítanék, azt mondta, majd ő férfit csinál belőlem, és olyan pasi leszek, akire a haláláig büszke lehet, a nők pedig sorba fognak állni az utcai biciklitámasztónk előtt.
Hát, én ettől egy kicsit húzódzkodok, mert nem szeretem a közönséget. Néha
kinézek a függöny mögött, hátha már ott állnak a nők, és akkor kell még egy kis
idő, hogy elbújjak.
Az iskolai színházban is mindig föl kell lépnem, pedig soha nem értem, hogy
mit szavalok. Lehet, hogy ha csak egy verset kellene elmondanom, akkor egy idő
után megérteném, de így, hogy illyésgyula meg zalántibor, két hét múlva meg
a petőfit keverem a petőccel. Egy jó tigrises verset azért szívesen elmondanék, de
nincs olyan ünnepség az iskolában, meg a tigris nem érdekli a költőket. Úgyhogy
előbb-utóbb kénytelen leszek én írni a tigrisről, hogy milyen méltóságosan sétál,
és az a különös benne, ha hátrafelé megy, akkor se olyan esetlen, mint egy focista.
Mostanában templomba is kell járnom a fiúkórusba. Ezt apám miatt kérte
anyu, hogy ha meghal, akkor majd én énekelek, ne kelljen külön fizetni a kántornak.
Néha, mikor a tévé előtt alszik apu, elképzelem, hogy már nem él, és neki teljesen mindegy, mi lesz a következő műsor. Pedig az elég furcsa, hogy nem láthat
az ember több mesét, mondjuk, a híradóért nem kár. Van, hogy már hatkor le-

2011. június

29

fekszik apu a tévé elé a szendvicsével, meg se vacsorázik, úgy költi föl anyu tízkor,
a szendvicset meg elteszi neki reggelire. Ebből a szempontból apu gazdaságos.
Anyu már négy éve nem cigizik bent, akkor halt meg az anyukája. Anyu folyton telefújta füsttel az ő lakását is, és bántotta a lelkiismeret, hogy ő is belevert
pár koporsószöget a dohányzással. Minden évben megfogadja, hogy többet nem
gyújt rá, megy is neki három napig, és akkor összetör egy tányért, vagy portörlés
közben beleejti apu súlyzóját a vázába, és attól olyan ideges lesz, hogy legszívesebben az egész házra rágyújtana.
Apu már régen nem súlyzózik, azt mondja, nem akar ő már tetszeni senkinek
se. Pedig anyu szerint olyan karcsú volt, mint egy nádszál, nem ilyen nagy rohadt
kövér állat. El se tudja képzelni, hogy bírja el az a szegény csontváz ezt a százhúsz
kilót. Anyu megpróbálja látni benne azt a régi aranyos embert, de akkor úgy érzi,
hogy apu egy torzszülött, és ha most kéne neki hozzámenni, akkor inkább a kútba ugrana. Apu meg biztatja, hogy na, ugorjál, ha olyan nagy szád van, fogadjunk, hogy nem mersz beleugrani. Anyu meg sír, hogy isten bizony beleugrik, apu
meg nyitja neki az ajtót, gyömöszöli kifelé, hogy ugorj, hadd lássam, hallani akarom a csobbanást. Még az a szerencse, hogy a Tóni olyankor bevadul, ha valaki
az anyut bántja, és leszedi az aput egy gyönge harapással. Anyu azt mondja, hogy
nálunk a kutya teremti meg a családi békét, úgyhogy karácsonykor ő is kap mindig valami ajándékot, tavaly például másfél kiló pulykanyakat.
Eleinte nem szerettem nézni, ahogy eszik a kutyánk, de most már tudom,
hogy ő is ember. Ha azt mondom neki, hogy ül, akkor leül, ha meg hívom sétálni,
akkor jön. Anyu szerint annyival jobb egy ilyen állat, mert nem kell attól félni,
hogy berúgik meg félrekefél. Igaz, azt mondja, az aput már nem félti, meg is érdemli, akinek ilyen férfi kell. Külön szobában alszanak, és reggel köszönnek
egymásnak, de azt csak anyu kérdezi meg, hogy jól aludtál-e.
Apu minden reggel szalonnás rántottát eszik, aminek utálom a szagát, olyan,
mint mikor leégeti a hajam a szárítógép. Apu azt ígéri évek óta, hogy vesz egy
szagelszívót, de az utolsó pillanatban mindig elfogy a pénz, mert pálinkát kell
venni. Apu nem jár kocsmába. Régen járt, de mióta beleesett a kanálisba és
majdnem megfulladt, azóta inkább itthon rúgik be. Ez igazán szép tőle, mert
azért ez nagy változás. A markolós barátja húzta ki az árokból, úgy kellett belőle
kipumpálni a vizet, állítólag még halat is nyelt, egy ilyen kis snecit.
Anyu nem régen kapott egy nagyobb összeget, mert ő darabolta leggyorsabban a csirkét a gyárban, és megvette apunak a sírhelyet. De azt mondta, nem
azért vett egyet, merthogy csak apunak, hanem azért, mert sokkal olcsóbb lesz,
ha majd ő rátemetkezik. A maradék pénzből pedig vett magának néhány új ruhát, mert annyira le volt gatyásodva, hogy se esküvőre, se egy temetésre nem
tudna mit fölvenni. Apu erre azt találta ki, hogy ő hamvasztatni szeretné magát,
és adják el a sírhelyet, de aztán megegyeztek abban, hogy jó lesz befektetésnek.

30

tiszatáj

Az ősszel még népi táncra is beírattak, pedig tudják mind a ketten, hogy utálok táncolni, de hát éppen azért, hogy megszeressem. Úgyhogy hetente most már
kétszer táncolgatok, tanulom a lépéseket, és még az ágyban is mozog a lábam.
Szeretem ezt a nagyon vastag téli takarót, olyan könnyű, hogy el lehet alatta tűnni,
mintha egy kis sátorban lennék, ahonnan nem kell kijönni, csak ha csörög az óra.
Nekem külön órám van, anyu nem ér rá ébresztgetni. Azt mondja, meg kell tanulnom magamtól fölkelni, mert később senki nem fog simogatni, hogy Tomika,
ébresztő, drága kisfiam, hanem mindent a saját meggyőződésemből kell tenni.
Szerintem lehet, hogy apunak is ez hiányzik.
Egyszer már én is berúgtam, nem volt valami rossz, de teljesen kimerültem
tőle, és úgy röhögtem, hogy még az apunak is jókedve lett.
Holnap megyünk vissza a faluba, és itt hagyjuk ezt a szép havas tájat. Az idén
se tanultam meg rendesen síelni, de azt érzem, hogy nem is lesz nekem rá szükségem. A síkságon nem síel az ember, ide meg úgyis csak anyuékkal jövök. Ha
felnőtt leszek, nem hiszem, hogy ilyen helyen laknék, apu is a szomszéd faluban
született, anyukám meg el se mozdult. Ez a síelés is csak azért van, mert anyu
nem tud úszni, pedig apu jobban szeretné, ha tengerre mennének el minden évben egyszer, de anyut kirázza a hideg a tengertől.
Tegnap nem tudom, mi történhetett, életemben először láttam a szüleimet
csókolózni, és apu azt mondta, hogy szeretlek. Attól félek, ebből válás lesz, és
majd a bíró előtt kell eldönteni, hogy melyikük az, akit jobban szeretek.

2011. június

31

ORCSIK ROLAND

Darázsfészek

A hegy csúcsán beton
emlékmű mered ki a földből.
Zászló a tetején,
körülötte díszkoszorúk.
Vaskorlátba kapaszkodva másztunk fel
a rozsdás lépcsőn.
A négy repedező
oszlop egyikében darázsfészek zsongott.
A szűk hasadékból
szárnyas sereg támadt elő.
A monumentum fölött
sötét zümmögéssé dagadt a raj.

Újrahasznosítás

Az áradás után
fűrészpor és traktornyomok
maradtak az öreg,
korhadt fák helyén.
Nem kezdte ki a víz
a Horthy-kocsmát:
mint vagina a kést,
fetisizálja a traumát.

32

tiszatáj
A Sissy-kocsma sem
mozdult el a placcról.
Olcsó sörtől habzik
a Monarchia-mítosz.
Akár a kisebesedett
talajból föltúrt férgek,
nyüzsög a partszakasz –
csomósodik a hulladék.

Veszett

Szagot fogott kutyánk,
a parti fák közé veszett.
Ösztönösen osontunk
a kis fekete korcs után.
Hiába hívogattuk,
nem jött vissza: a név
semmit sem jelentett
tobzódó ingereinek.
Rozsdásbarna acél
támadt elő a sűrűből:
Hajóroncs – idegen
anyag a fák között.
Felmásztunk a fedélzetre:
ipari temető tárult elénk.
Mint a templomromok:
minden roskadt, koszos, üres.
Ám a kutya morgott;
akárha lélegzett volna,
a tikkasztó hőségben
úgy pattogott a vas.

2011. június

33

TURI TÍMEA

A bökkenő

Vannak emberek, akik körülöttünk
élnek, de nem részei a történeteinknek.
Szeretjük őket, sokat vagyunk velük, de
nincs közünk hozzájuk. Ellenben páran,
akiket csak keveset látunk és akikkel keveset
beszélünk, sőt, akiket talán nem is ismerünk,
azoknak igenis van beleszólásuk abba a
meghatározhatatlan valamibe, amit jobb szó
híján a történetünknek nevezünk. A bökkenő
csak az, hogy mindezek után számolnunk
kell egy szomorú tanulság kísértésével:
hogy a történetünkhöz mi magunknak nincsen
közünk. És hogy voltaképpen ez lenne a mi
otthonunk: a saját magunk és a történetünk
közötti belakhatatlan rés.

Beszélni

Mindenki attól fél, hogy megtanul beszélni.
És attól kezdve nem ő, hanem a nyelv beszél
helyette. Attól félnek, hogy némák maradnak,
és nem beszél helyettük semmi. Hogy
megokosodnak, attól tartanak, mint a szüzesség
elvesztésétől, a butaságtól pedig irtóznak, mint
az ártatlan együgyűség.

34

tiszatáj

Csak a plezúr

A szavak mégsem olyanok, mint a bélsár: nem
tisztulsz meg, hogyha megszabadulsz tőlük.
Inkább mint a lekapart heg, olyanok: megválsz
saját magad már elhalt sejtjeitől, de a kaparás
nyomán felbuzog egy kicsi vér, és neked megint
nagyon sok időre van szükséged, hogy a heg majd
újra eltakarja. Befedje, mint a hallgatás, amit ha
megszegsz, nem segít, viszont ha tovább hallgatsz,
nem fogsz emlékezni semmire. A beszéd nem old
meg bajt, viszont a hallgatás sem. Bár megszűnteti.
Közel a fájdalomhoz nem lehetsz más, csak néma.
Viszont messze már nem látod értelmét beszélni róla.
A vérző seb és az ép bőr egyaránt hallgatás. Csak a
plezúr, a heg, a var képes a beszédre.

Ennek a szépségnek

Nem a test szólal meg a vágyban, nem a hús,
de nem is a szellem. Voltaképpen a test is
olyan, mint a történet: úgy vágysz rá, hogy
nem csak neked nincsen közöd hozzá. A
vágynak mindig a szépség az oka, de ennek
a szépségnek nincsen köze ahhoz, aki viseli.
A szépség oka nem a gondolatok tetszetőssége,
de nem is a test szimmetriája. Más, és nem tudod,
mi, ezzel mitizálod. Csak abban vagy biztos,
hogy a szépségnek semmi köze nincs ahhoz,
aki hordozza. Ezért, mint a történet, olyan.

2011. június

35

Szüntelen féltékeny

Aki ír, az a múltnak dolgozik. Mint
egy részeges pálinkafőző, várja, hogy a mindennapjai
kipréseljék, kiizzadják magukból azt, ami érdemes
a leírásra. Aki ír, az sóbálvány mindig, saját
magáról mintázott szobor, légy, aki megkergül önnön
fényétől. Aki ír, szüntelen féltékeny önmagára. Mint
egy túlbuzgó karácsonyfa, magára aggatja összes
díszét, mindenét őrző hajléktalan, akinek mindig
az összes ruháját kell egyszerre viselnie.

A napokban elbújó

A folyamatos szerelem állapotában éppúgy nem
lehet írni, mint élni. A folyamatos szerelemben
írt szöveg ugyanis csak a folyamatos szerelem
állapotában olvasható, amit feltételeznünk
oktalanság. Olyan szöveget írni, amelynek
olvasása a folyamatos szerelem jóindulatának
van kiszolgáltatva, értelmetlen, mert a szerelem
legtöbbször elrejtőzik a napokban, mint a halál,
a szöveg pedig, ami maga hozza létre jóindulatának
szerelmét, képtelenség. Nincs az a mondat, ami
szerelmet ébreszthet, csak olyan, ami a napokban
elbújó szerelem helyét sejteti.

36

tiszatáj

Vinter pavilon

Az évszakok úgy meghatároznak
minket. Az angolok azért beszélnek
annyit az időjárásról, hogy megkülönböztessék
magukat ettől a hatástól, és ebben a
különbségben magukra leljenek. Vajon
a nyár vagy a tél a mi otthonunk? Hidegben
olyan nehéz csinosan öltözni, bár legalább
nem kell mutogatni a testet. Júniusban még
nehéz elképzelni, hogy korán is sötétedhetnek
a nappalok. Északon néha felfénylik egy
korcsolyapálya. Ők tudják, hogy ki kell
használni a fényes időt, pedig nem is félnek
az éjszakától.

2011. június

37

SZÁNTÓ T. GÁBOR

Válság

Az év második felét Berlinben töltöttem egy ösztöndíjjal. Hosszasan készülődtem
az útra. Nyelvet tanultam, szorongtam a várható egyedüllét, az idegen környezet,
és az előre nem látható események miatt. Hol fogok mosni, hol vásárolok telefonkártyát, lesz-e állandó internet kapcsolatom, hogyan fogom eltölteni az időm,
ha nem megy az írás, mi lesz, ha nem találom meg a hangot az írótársakkal –
mindenen aggódtam, ami egy utazással kapcsolatban az eszembe juthatott.
Sári türelemmel viselte pánikrohamaimat.
Még januárban mondta, amikor Izraelből hívott fel, éjjel, mobiltelefonon,
s másfél órán keresztül kétségbeesetten sírva, összefüggéstelenül magyarázkodott:
– Olyan ez, mintha nem is velem történt volna. Egész életemben hűséges
akartam lenni… De körülöttem mindig mindenki gyászolt, és megbolondult. Nem
akartam látni több szenvedést. Örülni akartam, érted? És közben tudom, hogy
nem cserélhetem le az egész életem. Neked köszönhetek mindent. Azt, hogy biztattál, hogy képes leszek a doktorira, pályázzam meg az ösztöndíjat. Mindent,
amit olvastam… a szeretetet… azt, hogy rálátok a saját életemre. Ugye lehet még
folytatás? – kérdezte újra és újra. Amikor beletörődően azt mondtam, nyugodjon
meg, lehet folytatás, hirtelen hangot váltott:
– Rájöttem. Azért akarok otthonról elmenni, mert a nagyanyám azt mondta,
hogy a keretlegények gonoszabbak voltak, mint a nácik.
Mielőtt letette, ismét megkérdezte, hiszek-e neki.
Hittem neki, de később, nyáron, amikor véget ért a viszonya és visszaköltözött, nem egyszer az orra alá dörgöltem, mit tett. Fájt, ugyanakkor zavart, hogy
nem tudom túltenni magam a történteken.
Mindenesetre volt mit kompenzálnia, talán ezért is viselte türelemmel utazásom előtti hisztérikus kirohanásaimat.
Amikor megérkeztem Berlinbe, és beköltöztem az alkotóház egyik apartmanlakásába, korábbi szorongásaim nyomán olyannyira felkészültem az élményre,
hogy nem maradt semmi, amitől félhettem volna. Az első hetekben nem is kellett
altató. Ismerkedtem a várossal, a könyvtárral, ahova belépőjegyet biztosítottak
számunkra, és írókollégáimmal, akik nem tudtak akklimatizálódni, ittak, vagy
gyógyszereket írattak fel maguknak. Én élelmiszereket halmoztam fel. Kekszes
*

Részlet A córesz elmélete és gyakorlata című, készülő regényből.

38

tiszatáj

zacskók, müzlis dobozok, konzervek sokasága töltötte meg az előszobát, a teakonyhában nem is fértek el. Egyrészt spórolni próbáltam az ennivalón, másrészt
kényszeresen vásároltam. Ha valaki belépett a lakásba, azt hihette, nagyszabású
vendégségre készülök, holott csak magamról gondoskodtam. A felhalmozás szöget ütött a fejembe. Noha érzékeltem, hogy túlzás és fölösleges, képtelen voltam
mértéket tartani.
Beiratkoztam egy nyelvtanfolyamra is. Délutánonként, az órák után, elégedetten sétáltam végig az Unter den Lindenen, az Alexanderplatztól a Brandenburgi
kapuig, vagy átlósan, kis utcákon át, egészen a Potsdamer Platzig. Az első napokban megszállottan, cél nélkül csavarogtam keresztül-kasul Berlinen, a Fal maradványait kutatva, át- meg átszelve az egykori határt, mint aki utólag is kéjesen
lázad. Borzongtam a néhai náci állami intézmények előtt, és elégedettséget éreztem a Checkpoint Charlie melletti Fal-múzeumban, hogy együttérzésre is van
okom a németekkel szemben. Nem tudtam, normális dolog-e részemről a lelkesültség, vagy csupán aránytévesztés, érzékcsalódás, netán öncsalás?
Sári az első hónap végén meglátogatott. Jó volt vele, jártuk a várost, éjszakánként Prenzlauerberg főterén, a Kollwitz Platz színes kávézóiban lógtunk, aztán szeretkeztünk. Egyik éjjel nem tudott aludni. Amikor villanyt gyújtottam,
idegesen tekergetve a haját, ismét rákezdett.
– Attól félek, hogy egyszer külföldön akarok majd élni, és akkor el kell, hogy
hagyjalak.
– Nem lehet, hogy inkább vágysz erre, mint félsz tőle? – kérdeztem pikírten,
akkor már nem először. Évek óta ezen rágódott, s mindezt csak felerősítette egy
éve elkezdett terápiája. Gyerekkorában túlféltették, agyonajnározták, s mégis hűvösen, szigorúan nevelték, akárcsak engem. Sosem tapasztalhatta meg saját határait, fogalma se volt róla, mit szeretne. Úgy kapaszkodott belém, akár fuldokló
a kötélhágcsóba. Aztán felmászott, levegőhöz jutott, és túl akart lépni rajtam.
Számot kellett vessek azzal is, hogy vágyai most támadnak fel igazán, és küzd a
kíváncsiságával. Ismertem az érzést.
Esélytelennek éreztem magam, mégis, hittem abban, hogy túljutunk a távollét
okozta válságon is. Elvégre ő is biztatott, hogy menjek, s nekem is szükségem volt
arra, hogy távol legyek és kiderüljön: hazatérhetek akkor is, ha néhány hónapra
elutazom; se én nem tűnök el, se az otthonom, se azok, akik otthon várnak. Amilyen nevetségesen hangzik, olyan mély volt a megfogalmazhatatlan bizonytalanság, mely bennem élt. Rossz imprinting, mondta az analitikusom: gyermekkori
elszakadási kísérleteim ideges megtorlásának következménye. Utazzak csak el,
próbáljam élvezni a távollétet, az egyedüllétet – magyarázta. Meg kell tapasztalnom ezt is, amire korábban nem volt módom.
Sári hazautazott, majd két hét múlva, és attól fogva egyre sűrűbben, e-mailjeiben és telefonon is jelezte szorongását. Úgy érzi, mondta, hogy gúzsba van
kötve, az egyedüllét felerősítette elszakadási vágyait, s nem tudja, mit tegyen.

2011. június

39

– Ezt tőlem kérded? – dühöngtem a telefonba. Aztán megint nyugtatni próbáltam.
Egyszerre akar engem és a szabadságot, magyarázta. Nekem meg az jutott
eszembe: lám, nem mertem elhagyni az otthont, mert gyerekkoromban anyám
aggodalma bénított, s most, amikor végre összeszedtem a bátorságom, és világgá
mentem, valóban összedől a világ, legalábbis az én saját világom.
– Légy türelmes, el fog múlni. Nem mondta az analitikusod? – próbáltam
nyugtatni Sárit, meg magamat.
– De, mondta.
– Már csak három hónap. Túl vagyunk a felén. Még egyszer jössz, s rá két hónapra otthon vagyok.
Az ijesztő e-mailek, telefonok azonban nem szűntek, és Sári egyre nyomatékosabban adta tudtomra, hogy szabad akar lenni, nem mintha ezer kilométerre
tőle korlátozni tudtam volna szabadságában. És egy ponton vissza is adtam a
szabadságát. Azt mondtam: nem bírom tovább, tegyen, amit akar, csak tegyen
végre valamit, ne csak beszéljen róla.
A többiek épp megszokták új közegüket, amikor én elvesztettem a nyugalmam. Napjaimat próbáltam írással és olvasással eltölteni, de leginkább csak bóklásztam a könyvtárban, a városban, vagy futottam esténként a Spree partjának
egy nyugalmasabb szakaszán, ahol kampószerű régi lámpák hajlanak a keskeny
járda fölé. Éjjelenként altatóra fanyalodtam. Tépelődéseim nyomán határozott
lépésre szántam el magam, még akkor is, ha tudtam, hogy esélyeim nem a legjobbak. Az oranienburgstrassei zsinagóga szomszédságában, egy ékszerboltban
vásároltam egy fehérarany karikagyűrűt. Az Énekek Éneke egy sora volt belevésve héberül: „Mert a szerelem erősebb, mint a halál”. Amikor megpillantottam az
idézetet, elszorult a torkom. Tényleg így volna? Nem a szerelemre gondoltam,
nem is arra, hogy elveszíthetem Sárit. Az jutott eszembe, hogy ha fel kell szabadítanunk gyászba fojtott ösztöneinket, akkor nincs más lehetőségem, mint üvölteni
telefonon Sárival, megmondani, hogy szeretem, de ki is kell rúgnom s így szabaddá tennem, hogy kitombolhassa magát, majd haza kell mennem és le kell rohannom, akár hím a nőstényt, leigázni, meghágni és elvenni feleségül. Meg kell
próbálnom vele családot alapítani, amire se őt, se magamat nem tartottam alkalmasnak. Sértett voltam és dühös. A saját reménytelenségem kellett elsősorban legyőznöm, akkor is, ha tudtam, korántsem biztos a siker.
Azon a délutánon, míg zsebemben a karikagyűrűvel sétáltam berlini otthonom felé, úgy éreztem, győztem, még akkor is, ha időlegesen el kell veszítenem.
Tudtam, ha hazamegyek, döntő lépésre kell elszánnom magam. Vagy képesek
vagyunk az életre szövetkezni, vagy csak a múlton, a gyerekkorunkon rágódunk,
és közös gyászunk minden közös örömünk lehetőségét megfojtja.
Szakítottam vele, majd heteken át nem válaszoltam a leveleire, noha rendületlenül e-mailezett.

40

tiszatáj

Három hónappal később, amikor hazaértem, megtudtam, hogy van valakije. Két
héttel később nekem is volt. Megszakadt a kapcsolat, majd újabb néhány hét
múlva Sári ismét e-maileket kezdett küldözgetni, amire, megvárakoztatva őt,
mindig csupán néhány nap késéssel válaszoltam. Nem tagadta, hogy együtt jár
valakivel, de ez egyáltalán nem zavarta abban, hogy intenzíven érdeklődjön felőlem, s újabb és újabb leveleket küldjön. Tartózkodtam a találkozótól, amíg tudtam, de levelei olyan magabiztossággal sugallták, hogy „külső körülményeink ellenére” – így nevezte barátját és barátnőmet – közünk van egymáshoz, hogy ráálltam, beszéljünk.
Ugyanúgy remegtem, mint azon a széder előtti délutánon, amikor reb Slojme
próbált minket összehozni, hiába tudtam, hogy most Sári vágyik rá elsősorban,
hogy találkozzunk, én inkább tartok tőle.
A Margitszigeten randevúztunk, a nagyszállónál. Sose jártunk ott együtt. Sose
szántunk annyi időt sétára, hogy eljutottunk volna odáig. Ő szüntelenül tanult és
kutatott, én írni próbáltam.
Tudtam, hogy Sári nem ad az ilyesmire, mégis úgy készültem, borotválkoztam, nyomtam magamra a Boss parfümöt, s vettem fel egy jobb fehér inget,
mintha első randira mennék.
Három évet töltöttünk együtt.
Végiggondoltam mindazt, ami kapcsolatunkat részéről megnehezítette, s amit
el kellene hárítanunk, ha újra megpróbálunk együtt élni. Felmértem azt is, mi az,
amiben én engedhetek. Komolyan és higgadtan szerettem volna beszélni vele.
Ő is készült a találkozásra. Drapp mikrokord miniszoknya volt rajta, világos
blúzzal, és magas sarkú szandál, ami két pántból és kecsesen ívelő talprészből
állt. Gyorsan közeledett, s amikor megfegyelmezve érzéseimet, visszafogottan
rámosolyogtam, ő kedvesen és közvetlenül átölelte a nyakam, s két oldalról megcsókolt. Forró volt a bőre, mintha lázas lenne.
Egy padra ültünk a kora nyári délutánon, és óvatos kérdésekkel igyekeztünk
féken tartani izgalmunkat és zavarunkat. Mi van a barátokkal, munkáinkkal,
hogy van a család, kérdezgettük egymást, én tettetett érdeklődéssel, miközben
tudtuk, kerüljük a lényeget.
Kíváncsi voltam, mit akar, akar-e valamit egyáltalán, vagy csak zavarosan ömlő érzelmi hullámait ereszti rám, hogy én is fuldokoljak benne, akárcsak ő. Néztem, fürkésztem, milyen őt úgy látni, hogy van valakije, s mit érzek iránta úgy,
hogy nekem is van valakim, de nem láttam egyebet, mint őt és magamat, és nem
is éreztem semmi mást, mint annakidején, amikor még csak ketten voltunk.
– Beléd betegedtem – mondta nem sokkal később. – Én nem gondoltam,
hogy ennyit jelentesz. Nem gondoltam, hogy bárki ennyit jelenthet… hogy ilyen
fontos lehet a számomra. De be kellett lássam, tévedtem. Miután találkoztunk
széderkor, nem ettem, nem aludtam és nem mentem utcára napokig. Telenyomva nyugtatóval, csak feküdtem egy lesötétített szobában, és ahogy lassan kitisz-

2011. június

41

tult az agyam, rá kellett jöjjek, hogy hiába próbálom tagadni magam előtt, szeretlek. Nem küzdhetek a saját érzéseim ellen, bármennyire félek is, hogy elveszíthetlek, ha ugyan már nem veszítettelek el véglegesen. Hiányzol. Hiányoznak még
a veszekedéseink is. Fejben beszélgetek veled. Tudom, hogy mit mondanál bizonyos dolgokra, és azon kapom magam, hogy már én is azt gondolom róluk. Azokat a zenéket keresem, amiket te hallgattál. Pedig tudod, hogy sosem volt türelmem a komolyzenéhez. És dzsesszt. És tényleg megnyugtat és feltölt. Eszembe se
jutnak a zenerádiók, pedig tudod, mennyit ülök kocsiban. Nehéz volt melletted
sok minden, de akkor se mondhatok mást, csak azt, hogy szeretlek. Fogalmam
sincs, hogyan tovább, de ezt el akartam mondani, mindenképp.
Úgy beszélt, ahogy én szoktam beszélni. Nyílt érzelmekkel lerohant. Sose láttam ilyennek. Sose fogalmazta meg ilyen őszintén, mit érez.
– Talán féltékeny vagy, azért látsz mindent másként.
– Lehet. Mégis így látom. Nincs kedvem elutazni sem. Lefoglaltam már a repülőjegyeket, de úgy érzem, most itt kell lennem, a közeledben.
Féltem tőle és vonzódtam hozzá. Nemigen hittem el, hogy valóban másként
lenne minden. A fél év, ami mögöttem volt, meg az előző három, minden vonzalmam ellenére eléggé megviselt ahhoz, hogy ne legyek derűlátó. Mégsem tudtam mást tenni, mint elmondani neki, mi mindenen kellene változtatnia ahhoz,
hogy együtt tudjunk élni, ha és egyáltalán képesek vagyunk újrakezdeni.
Elnevette magát. – Na, mondd!
Jó volna, ha belátná, egy kapcsolatban alkalmazkodni kell a másikhoz. Ha
megértené, hogy három év után kell valami jövőkép. Ha elfogadná, hogy vannak
dolgok, amik fontosak nekem, és szeretném, ha nem kellene azt éreznem, hogy
választanom kell közte és az életmódom között. Jó volna, mondtam végül, ha elfogadná a barátaimat, bár megértem, hogy van, akit nem kedvel, de értse meg,
hogy nekem is az agyamra megy néhány barátnője. Mondtam, csak mondtam,
ő meg hallgatott. Meglepett a saját határozottságom.
– Ezt jól összeszedted – mondta fanyar mosollyal az arcán, miután befejeztem, de látszott rajta, hogy meglepődött.
Azután sétáltunk, a zenélő kút mellett elnyaltunk egy fagylaltot, végül a sziget
végén, a parkolóban beszálltunk a kocsijába. Az Árpád hídon hajtott Pest felé,
a Váci úton jobbra, aztán a Bajcsy Zsilinszky úton a Deák tér irányába, ahol bedugult a sor. Ültünk a kocsiban, és vártam, hogy mondjon valamit.
– Miki, engem meglepett ez az egész. Hogy te ilyen határozott vagy, és hogy
ilyen hirtelen… döntést vársz. Én félek, hogy nem tudok megfelelni a te elvárásaidnak. – Nézett rám, szomorú volt az arca.
Nem erre számítottam, de már késő volt. Hiába visszakoztam, rádöbbenve,
hogy nem változtathatom meg alapjaiban, hiába próbáltam érvelni amellett,
hogy kompromisszumokat kereshetnénk az együttéléshez, és hogy fokozatosan
változtathatnánk, reménytelen volt és elkeseredett.

42

tiszatáj

– Te nem engem akarsz, hanem valaki mást. Van egy kép a fejedben arról,
milyennek kéne lennem, vagy milyen nőt képzelsz magad mellé, de én nem tudok
másmilyen lenni, mint amilyen vagyok – mondta, azután elhallgatott. Mielőtt
még megszólalhattam volna, rám nézett, és hozzátette. – És valószínűleg te sem
tudnál megváltozni.
– Én csak elmondtam, mi volt rossz nekem – mentegetőztem. – Legalább
mondd el te is, miben akarsz változtatni, és mi az, amit elfogadsz – sürgettem, de
Sári a fejét rázta. Nem tudtam, ez mit jelent.
Be kellett mennem a kiadóba, neki a múzeumba, ahol minden nap estig dolgozott, remélve, hogy az ösztöndíja után véglegesítik. Szédelegve szálltam ki a
hőségben. Úgy éreztem, átvert, beugratott, hiába mondta el őszintén az érzéseit,
mégiscsak én mentem lépre. Elárultam magam, hogy akarom őt, képes lennék
érte kilépni a kapcsolatomból, miközben ő csupán az érzéseiről beszélt, praktikus
lépésről egy szót sem. Még egyszer kétségbeesve felhívtam, de hiába. A következő
héten elutazott Dél-Amerikába, hogy a maja kultúra emlékeit tanulmányozhassa.
Tíz nap múlva írt. Higgyem el, nem játszik velem, nem akart cél nélkül felkavarni, de megijedt az elvárásaimtól. Most lesz időnk gondolkodni, s ha visszajön,
beszélhetünk.
Várattam a válasszal, majd elég határozott hangú levelet írtam neki: nem igazán akar engem, csak nem tud lemondani rólam.
Én is elutaztam új barátnőmmel, majd a munkába temetkeztem. Csak ritkán
váltottunk levelet. Ősszel egyre türelmetlenebbül vártam Sári jelentkezését. Azt
írta, vágyik rám, de fél is, hogy én dobnám ki, ha újra kezdődne a viszonyunk.
Amikor hazaért, felhívott.
– Sokat gondolkodtam az úton. Akarsz még velem találkozni, vagy inkább
nem?
– Persze – válaszoltam tettetett könnyedséggel, amit mindig hiányolt belőlem.
Az Odeon mozi kávézójában találkoztunk. Lefogyott és sápadt volt. Haza szeretett volna jönni hamarabb, de nem akarta tönkretenni az utazást. Újra terápiába jár. Egész úton azon törte a fejét, vajon elhiszem-e majd, mennyit beszélgetett
velem képzeletben.
– Mit szeretnél?
– Hogy átölelj. És csókolj is meg. Ha lehet.
Megtettem. – És most? Hogyan tovább?
– Időre van szükségem, és arra hogy néha találkozz velem. És ha lehet –
mondta – szeretnék felmenni hozzád, és lefeküdni veled. Hónapok óta… – elharapta a mondatot.
– Csak a testem érdekel – viccelődtem vele.
– Vágyom rád – fúrta fejét a nyakamba.

2011. június

43

Felmentünk hozzám, és olyan kívánkozó arccal csókolt, amitől bennem is feltámadt az addig elnyomott vágy. Izgatott, hogy szenved a hiányomtól.
– A szex se volt jó. Semmi se volt jó. Hiányoztál. Az út második felében már le
se feküdtünk – suttogott.
Nem tudtam ellenállni. Nem tudtam eldönteni, erőtlen vagyok, hogy nem tudok tőle szabadulni, vagy ez a nő a sorsom, és épp abban áll az erőm, hogy kivárom a zűrzavar végét, ami benne és köztünk zajlik. Mit üzen a Jóisten ezzel a nővel? Ha nem fejtem meg e rejtvényt, magamat sem érthetem meg. Ki vagyok én,
hogyha Isten közém, és a nekem rendelt nő közé a szenvedést állította, azt megkerüljem? – forgattam ki szégyentelenül a hebbeli mondatot, és tudtam, hogy
ezúttal is le kell győznöm a bűntudatot, mert ki kell derülnie, folytatható-e a viszony Sárival, vagy sem.
– Hogyan tovább? – kérdeztem.
– Nem tudom – mondta. – Félek.
Azon a héten még egyszer találkoztunk. A hét végén szakítottam a barátnőmmel. Elmondtam neki, hogy találkoztam Sárival, s hogy a kapcsolatunknak
kapnia kell még egy esélyt. Sírt, de méltóságteljes volt, és a körülményekhez képest megértő. Vagy csak nem fogta fel hirtelen, hogy elhagyom.
Nem tudtam, nem akartam színlelni. Nem volt türelmem várni, mit tesz Sári,
akinek aznap este bejelentettem, hogy szakítottam.
– Én nem mondtam, hogy hagyd ott – fordult hozzám a kocsiban, idegesen. –
Nem tudok ígérni semmit, és nem akarom, hogy úgy érezd, becsaptalak.
Fájt a reakciója, de igyekeztem türelmes lenni. Végtére is, tényleg nem ő mondta, én döntöttem így. Nem tudtam, képes leszek-e várni rá, mindazok után, ami
történt, de gondoltam, cselekednem kell, hogy érezze, mennyire fontos, s hogy
ezzel cselekvésre bírjam őt is.
Hetente kétszer, talán háromszor találkoztunk. Vártam, mikor jelenti be, hogy
végre szakított. Volt, hogy feljött, szeretkeztünk, majd jelezte, hogy mennie kell,
mert csak valami ürüggyel lépett le otthonról.
Időnként megkérdeztem, van-e valami fejlemény, de a legmesszebb akkor jutott, amikor jelezte barátjának, hogy találkozott velem.
– Ennyi? – kérdeztem.
– Mondtam, hogy nem tudok ígérni semmit. Ne sürgess, azt is kértem. Tudod, hogy nem bírom, ha korlátozol. Attól begörcsölök – nézett rám szemrehányóan Sári.
– Mégis, mit kéne tegyek? Együtt éltem veled három évig, most meg a szeretőd vagyok. Mit gondolsz, meddig lehet ezt így csinálni?
– Nem tudom – mondta kétségbeesetten. – Én mondtam, hogy ne kapkodj.
Nem akarom, hogy egyedül légy. És én sem tudok most egyedül lenni.

44

tiszatáj

– Nem az egyedüllétről van szó, baszd meg, hanem rólad, meg rólam! Hogy
nem lehet ezt megérteni? – üvöltöttem. Összerezzent. – És mi az, hogy egyedül
lenni? Nem a semmibe lépsz ki. Itt várlak.
Nagyszájú volt, járt-kelt a világban, energikusan szervezte a maga és mások
életét, én meg szorongónak és bizonytalannak láttam magam mellette. Most mégis világossá vált: ő retteg szüntelen az egyedülléttől, azért is gyűjt maga köré
megannyi rászorulót. Ezért kiabálta mindig, ha szemernyit is elégedetlenkedtem
vele, vagy kapcsolatunkkal: hagyjuk abba, keress magadnak mást! Félt, és féltékeny volt, ezért tett úgy, mintha könnyedén túlléphetne rajtam. Most zavarodott
volt és bizonytalan, mint aki nem bízhat se bennem, se magában. Nem bírt elveszíteni, ezért birtokba venni se mert. Én pedig nem tudtam, meddig viselem ezt
az állapotot.

SÁNDOR EDIT: CSEND

2011. június

45

SÁNDOR EDIT: A FA MESÉJE

46

tiszatáj

SZABÓ RÓBERT CSABA

A Színjátszókör-rejtély
APAGYILKOSSÁGOK


Tekeredik a cérna a kátrányszagú szövőszéken, izzad a legények tenyere, Rácz
Bendő felügyeli a munkát, és délután teltével számolja a bért, sikkanás innét is,
onnét is, alig telnek a nehéz percek, az örök kattogás, fonálfordulás, motollajárás,
hogy alig hallani a kivégzőosztag szabad menetelését a gyárudvaron, viszik a tegnap elfogott Bajnokot, középre szorítják, gyűrűből kivonni magát hátha nem tudja. Alig tenyérnyi nap kuvikol át a vastag felhőpaplanon, nincs is abban igazság,
hogy nem hallani, hogy viszik, hiszen dobog annak a szíve olyannyira, amiképp
a föld sem dobbanhat nagyobbat mozdulásakor. Így eshet meg, hogy Rácz Bendő
orra elől elsurrannak a munkás legények, mire térül, senkit nem talál, csak a félnyomorék Vargát, ahogy idétlenül vigyorog masinája fölött. De akkor már nincs
mit tenni, a kémények mögül előtoppanó Ignácziak tartják szóval a könnyen berezelt katonákat, szurony előre, rikkantja el sebtében a káplár, de foganatja aligha kél, aminthogy az udvar túlsó végiből kutyafuttában beporoszkáló Rácz Bendő
kiabálását is elnyeli az udvar mélye. A dulakodásban lehullott fövegeken taposva
nyomakodnak, furakodnak mind közelebb a gyűrű belsejéhez a legények, szó alig
harsan, ellenállás is csak a látszatért tartatik fönn, kisvártatva a legények sorfala
mögé kerül át a Bajnok, mint valami kicserélt portéka, amit visszaadni aligha kíván bárki is. Eltökélt ez a szándékuk, és azt farkasszemnézéssel ki is nyilvánítják,
és míg a katonafélék leporolják egyenruhájukat és felszedegetik csákóikat, a munkások hátrébb vonulnak, szinte futólépésben válik soraikon keresztül, fordul át a
hátsó fertályból a rivaldába Rácz Bendő.
Ugyan, Bécikém, kiáltanak utána, te csak ne aggódjál annyikat.
Rácz Bendő szerepét Horvát Béci játssza, az ő kötelessége a szövegkönyv szerint elérni, hogy végtére fal elé vonszolják a felforgatókat, s hogy a munkásügy fejéről kapkodja lefelé a minduntalan felkerülő glóriát, mint valami kalapot, mit
a szemtelenek nagy röhintéssel állandóan fölpakolnak.
Mifelőlünk székre is állhat, és szélbe is pisilhet, toldják meg, mivel biztosan
tudják a végkimenetelét az egész cirkusznak, és különben is, a munkásügynek
győznie kell.
*

Részlet a Bookart Kiadónal hamarosan megjelenő Temetés este tízkor c. kötetből.

2011. június

47

Így hát Horvát Béci, alias Rácz Bendő tehetetlenül szemlélheti, csendőrökről
miként hull le a föveg, és azt különösen, hogy Almás Frici mekkora pofont teker
le Kincses Téglának, ki lógó orral szemléli a földre röppenő sapkáját, belé tűzve
az egyszer volt kunkori csendőrtollat, mert mindez azt hivatott ábrázolni, hogyan
győzedelmeskedik a forradalom heve.
De azért mindenkinek elege lesz, és alig várja a kiskocsmát a gyárkapunál,
hogy a fröccsöket a szakszervezeti színpad porára rálöttyinthessék, utána jöhetnek a felesek, kinek rum, kinek vodka képében mérettetve.
Jó, jó, hogy akik jelentkeznek szerepre, másfél órával hamarabb eljöhetnek az
üzemből, de a sok dulakodás, meg pofozkodás, akkor is, ha megmondták, játszásból kell végezni, kimerítő testileg is, lelkileg is. Meg aztán hogy lehet pofokat
játszásból adni, bizony, sokszor elmérgesedik a szerep, csoda, hogy a rendező
nem kapott még párat. Ezen sokat nyerítnek, és azt is megforgatják a fröccsel a
szájukban, hogy Horvát Béci manapság egyre inkább különözve kíséri őket,
kényszeredetten tölti az időt velük, nyakig beleéli magát a szerepbe netalán. Valóban ott ül tőlük egy asztalnyira Rácz Bendő a csendőrökkel, ülnek komoran,
mint akik előre ismerik a kihúzott sorsukat, hát nem jó vesztesnek lenni. A párt a
Bajnok vértanúságára építette ki a helyi erejét a háború után, e nélkül nem lennénk sehol, így van ez megírva kérem a szerepbe is.
Szerepelünk, vagy nem.
Na de egyáltalán ki ez a rendező, aki így tudja könyv nélkül, mi esett azon a
fene nagy nyári napon, amikor mégiscsak setét borult a világra felhőszakadás
képében, mint Jézus keresztrefeszítése alkalmából. Biztos a főtitkár súgta meg
neki, személyesen, röhintenek bele a poharukba megint a munkások, persze, van
abban igazság, hogy nem kellett volna agyonlőni a Bajnokot, s ha még egyszer lehetne, hát bizony másképp kéne alakítani a dolgok menetét, inkább a Rácz Bendők félét kéne falhoz állítani, s ha a falhoz állításhoz lőszerre meg lószarokra, és
itten a csendőrök felé mutogatnak, van szükség, akkor akasztás általi halál is elképzelhető, rá is hathatnánk a rendezőre, ugyan írja bele, az akasztás sem utolsó.
Mert bizony ez a Bajnok Pista bajnak baj, dehogy bajnok lenne, nehéz hinni.
Másképpen a mi vérünkből cseperedett, mondják, a munkakerülést is mívelte,
hanem hogy azt pláné, hogy a többieket is eltérítse munkafelvevési szándokától,
na, arra aztán fogyott el a cérna, stílszerűen eléadva. No de akkor is. Heverünk,
heverünk egész napokat, meg buzdítgatunk, hogy ne menj bé a gyárba, maradj
inkább otthon, szabotács, nem csoda, berágtak az elvtársak. Mire valaki közbeböffenti sörrel mázolva, nem is voltak elvtársak azok, hát éppen hogy az a lényeg,
hogy az elvtársiasságért küzdöttek, és akkor jöttek Bajnok Pistáért, hogy fal elé
térdepeltessék. Jöttek, nem jöttek, dolgozni kellett, mindig is kellett, és bár a bérek kicsiden repdestek, mást nem lehetett cselekedni. Küzdelem, az volt, nyerítenek, mekkora nyaklevest lekevertem Kincses Téglának, bámult maga elé bambán. Miféle küzdelem, egyszer csak nyakon csípték, oszt vitték, ha mi, ismétlem,

48

tiszatáj

mi el is térítettük első ízben, az egyetlen dolog, de amikor megjelennek a gránátdobálókkal a kapuban, rögvest el kell engednünk. Erre aztán beáll a kocsmacsend, szürcsölgeti mindegyik maga elől az italát, néznek át a vállakon, be a pult
mögé, meg ha ajtó nyílik, arrafelé, ki ismerőse téved az ivóba, vagy mintha a gránátvetők lépnének be. Hallgatnak a szomszéd asztalok is, Rácz Bendő a csendőreivel nyakalja a rumot, dupla fejadagot isznak, aminthogy az elszenvedett pofonok is kettős mércével voltak kiosztva és kimérve, visszaütni igazából csak a második felvonás végén lehet, ha át nem írják azt is. A kivégzés, jó, az elmaradhatatlan, ki nem lehet törölni, erre épül a szerep. Mert amúgy is, egyszer mindnyájan
meghalunk, nem?
A hónapokra nyúló szereppróba aztán előcsalja még jobban a fogínyeket, kétszeri alkalommal hazafelé menet, illetőleg a kocsmaudvaron is megrugdossák
szerepen kívül egymást a színészek, de lemondani nem lehetséges immár semmiféleképpen az előadásról, minthogy a főtitkár is meghívót kapott, januári születésnapjára meg fog jelenni a szakszervezeti nézőtéren. Persze, nem pontban születése napján, hanem eggyel korábban, adják hírül, és hogy ekként kell a készületeket előirányozni.
De mindez csak előregondolt jövendő, amit szokása a jelennek átrendezni,
a maga kénye kedve szerint alakítani, hogy aztán a munkásverkli kellős közepén
kihúzzák a fő mozgató rugóját a vonalas eszméknek, és egyszer csak arra ébredjenek, hogy a szerep már csak azért is által íródik, mert nincsen kinek többé előadni. Hogy hát meghalt, lelőtték, zajlódik a felvilágosítás, elvtársak, nekünk itt ne
elvtársozzanak, kérem, és indul a ramazuri elölről, a szakszervezeti színpadon
felborulnak a díszletek. Némelyek ragaszkodni akarnak az eredeti elképzeléshez,
mások meg örvendvén az új idő megfordult szelének, szintén végigvinné az előadást, színhájz az egész világ, ordítják be mindenfelől, és nemcsak a Bajnok Pistát lövetné főbe, így Bendőék, hanem az egész munkásbrigádot, kik anno a harmincas években arra vetemedtek, hogy széthintették a kommunizmus drágalátos
magjait közöttünk. Mag szárba szökkent, szár virágba, virág gyümölcsbe fordult,
így volt, vagy sem, elvtársak, és hoppál, röpködnek újból a pofonok. Akik mindeddig Bajnok Pista mellett hadakoztak, azok továbbra sem hagyják, már csak a
személyeskedés alapján sem, és tovább rugdossák egymást, a rendező meg odébb
áll, immár végérvényesen, hogy a szakmai szempontoknak adja át a helyet. Örvendenek, ki-ki a maga módján, de tapsol a közönség, hol ezt, hol azt biztatva,
végül egymásnak esve maguk is a nézőtéren.
Jaj, el nem árultuk, ki játszotta Bajnok Pistát, hát az a mamlasz szegény Kérész
Julcsa, beszervezték még a legelején, lépne be a szerepbe, bár nő egy sem épített
a legelején, és mártíromkodni sem került kedve egyiküknek sem, de mégiscsak
nő a férfi társa, az esélyegyenlőséget meg kell adni. Azt is elárulták neki, hogy ha
kiderül, hogy ő játssza a Bajnok Pistát, rögtön meggyűl a jelentkező a megmentő

2011. június

49

szerepére, amin ő nagyokat viháncolt, és máris elképzelte, ahogy megmentik a
golyózáporból, vasrúdcsapások közül. Fejében és lentebb, a mellkasában csak
úgy fickándozott a sok izgalomból eredő apró csiklandozás, felült ő vállakra, tapadt mellkasokra, erős karokba csimpaszkodott, csak hogy ne térdepeltessék a
fal elé. Verekedtek érte, gyáron kívül, szerepen belül, a kocsmában, az utcán, kivicsorgatta fogát a kívánalom, a heves vágyak burjánzása. Kérész Julcsa, Kérész
Julcsa, hadd mentsünk meg, csak most, utoljára, ne vetemedj ezek martalékának
jutni, bőgték, siránkozták ajtaja előtt, ki kaparászással, ki ordítozással toldva
meg kérését. A gyári felkelés, mely indokolatlanul sok betört, véres koponyát
eredményezett, végül is, Kérész Julcsa miatt esett, bár vonalas elvek mentén
spannolták méretesre, hogy a szentséges kommonizmus győzedelemre jusson, ha
nem is rögtön azonnal, mert minden forradalmat elébb véresre kell verni.
Végül Kérész Julcsa legnagyobb hozománya a kommunizmusból a domborodó hasa lett, mutatta is, hogy né, meg van a színészkedés eredménye, nahát, ahol
te forgolódtál, ott éles lőszert használtak, röhintettek rá a kocsmában, vidámak
voltak, mert készen állt a privatizáció, csak éppen munka adódott kevesebb.
Azért a színikört fenn kell tartani, verte az asztalt az új igazgató, hát tartsa fenn,
válaszolták Horvát Béciék és Almás Friciék egyhangúlag. Kérész Julcsa pedig a
kilencedik hónapban annyira kétségbeesett, hogy most már sírással folyamodott
a társaság elé, hogy hát mivel az apa kiléte köztudottan ismeretlen, vállalná el
mindenki csak egy kevés résszel, úgymint fizetésének tizedével, s máris kijön a
gyerektartás, pelenka, pólya, ruházat. A szülészeten kérdezgették, Kérész Julcsa,
ki a gyermek nemzője, az apja, tisztázták, ismeretlen, de várjon, várjon, felhősödött el a kismama arca, elésorolom, Horvát, Kincses, Almás, hogy alig győzték
abbahagyatni véle, ennyi helyünk nincs, és mutatta, hogy csak egy sornyi rubrika
áll a rendelkezésére, mire beíratta, mert a Sz.-i Cérnagyár Bajnok István Műkedvelő Színjátszóköre sem fért ki, hogy apa neve: m.t. színjátszókör, amiben az m.t.
a mélyen tiszteltnek felelt meg, ironikusan értve.
Az ezredforduló tájékán, másokat idézve, tajtékján, amikor Kérész Isti tízévessé cseperedett, szülőanyja úgy vélte jónak, hogy elviszi a cérnagyár elé, ami
addigra átprofilálódott, magyarázták tudományosan, tojógyárrá, szárnyas marhákat nevelő, tojásnyerő üzemmé, ami a fél országot ellátta tyúk, réce és egyéb
tojásokkal, hogy a gyermek megnézhesse úgymond szülőapját, mert téged, édes
fiam, a cérnagyár nemzett, akkor is, hogyha mostanság tojógyárnak is hívják, és
a portás hiába tessékelte őket jó szándékkal odébb-odébb, Kérész Julcsa addig
nem nyughatott, míg a kerítéssorompón át nem lóbálta a gyerekét, hogy a szentséges apaföldre vajh egyszer reátegye cipellőjét, azután meg, jól van már, jól van
már, heves lökdösődések következtében elhagyta a gyár tartományát, mert idegeneknek az itten való tartózkodás egyszerűen be van tiltva.
Kérész Julcsának, bár előre, készen lefutószalagozott terve nem akadt a gyerek neveltetését, azon belül is nemzőatyja megismertetését illetően, amikor az is-

50

tiszatáj

kolába színházi előadásra kellett pénzt gyűjteni, hogy évharmad végén az osztály
a kispórolt pénzén elmehessen Thália palotájába, nagy-nagy komolysággal figyelmeztette gyermekét, hogy a színház az neki otthoni terep, hazai pálya, és
hogy pusztán az előadások által olyan földre lép, ami neki szintén apai, akár a tojógyár, és aszerint viselkedjék. A gyermek nevelése talán még mélyebb kereteket
öltött volna, mondta el halálos ágyán Kérész Julcsa a nővérének, ha nem szól
közbe a halálos ágy, a fiának pedig végső erejével egy fekete-fehér fotográfia
alapján elmagyarázta a Sz.-i Cérnagyár Bajnok István Műkedvelő Színjátszó kör
lényegét, a legutolsó előadott darabot, ami nem volt más tulajdonképpen, bárhogy állítsák, mint az ő foganása. Nem volt ott forradalom, csírázó munkásosztály, vérbefojtás, csendőrök, gránátosok, kivégzés, háború, felszabadulás, rabláncra veretés, hőssé avatás és pionírkodás, és nem volt nyolcvankilenc sem, csak
Kérész Isti fogantatása történt meg valóságosan, és ebbe a történelemnek nincs
mit beleszólnia. Kérész Isti figyelmesen hallgatta anyja utolsó szavait, és egy piros színű filctollal följegyezte a teljes színjátszó kört ábrázoló fotó hátára a képen
látható férfiak nevét, Horvát, Kincses, Almás satöbbi, azután egy külön noteszbe
a szerepbéli nevüket, Rácz Bendő, Perecz, Vidám satöbbi, ahogy az anyja javasolta, balról jobbra, felső sor, balról jobbra, alsó sor, lassan, nyomtatott betűvel, micsoda szorgalom, micsoda igyekezet, színész lesz belőle, mondta még Kérész Julcsa, pontosan azelőtt, hogy az örökkétig tartó álomra bocsájtotta volna alá szempilláit.
A temetés, a sok intézkedés, a gyász meg a rokonok hosszú órái alaposan ki is
fárasztották Kérész Istit, akinek a zsebében ott lapult a fénykép és a notesz mellett az értesítés is, hogy hétfőtől immár a gyár alkalmazottja, egyelőre kezdő fizetésen, de na, az is valamicske, és így a hétvégéje a hétfő reggeli munkafelvételre
való összpontosításban telt, aminek az lett az eredménye, hogy egyik pillanatban
még tudta, a másikban már nem, hogy a valós neveket a fotográfia hátlapjára,
avagy a noteszbe írta, és viszont, de ez már nem is zavarta, mert az uzsonnakészítéssel foglalatoskodott, és különben is, első napon, amikor az ismerkedések zajlani szoktak, amúgy is sort lehet keríteni a tisztázásra.
Később a Színjátszókör-rejtély néven elhíresülő gyilkosságban nyomozó detektív,
bizonyos Kátai felesége, Mari, másnéven Princmari, mert kedvenc szavajárása
alapján, koldusokkal fekszem, hercegekkel kelek, ez neki kijárt, mert mindenkiből valóságos királyt faragott egy éjszaka alatt nemi tudományaival, vallotta
gyárüzemi főkönyvelő minőségében, hogy az újjászerveződő színjátszó kör költségeire kiutalt összegből nem játék, hanem valódi tőröket vásároltak, nyilván, és
ez a havi mérlegen is meglátszott, mert a vas nehezebb, mint a műanyag, nyilván.
Kátai nyomozó pedig ezen a forró nyomon elindulva nem csak felesége szépnevét
tudja meg, ki az a Princmari, kérdezi véletlenül, hanem az is fölsejlik benne, hogy
itten valamiféle leszámolás van készülőben, na ne, hol él maga, Csikágóban,

2011. június

51

mondja neki a főnöke, de ő hajthatatlanul állítja, hogy a két haláleset között nem
csak a gyilkosság ténye a közös pont, hanem az eltervezettség, a kiszámítottság,
és hogy az előtte a sötétből lassan föltárulkozó tervnek egyelőre még csak a tartópillérei látszódnak, de jön ottan majd a többi is, nem kell aggódni, mi jön, na,
mi, mondja a főnöke, na ezt fogjuk kideríteni, mert ugyan jönnie kell fogni, de
nem hagyjuk jönnie, vagyis megakadályozzuk. Így terelődik aztán a gyanú a színjátszó kör újraindítását a legvehemensebben és ügybuzgón pártfogoló Kérész Istire, akinek Kátai nyomozó rutinos jó szokásaihoz híven, megvizsgálja fölmenőit,
ki az a Kérész Julcsa, fényképet is szerez a föltételezhető apákról, akik közül, kettő kivételével mindahány nyugdíjaztatás előtti állapotban, s a másik kettő is csak
azért nem, mert ők meg halottiban, szóval megvan az újabb kapocs, de hát ez a
Kérész Isti, hát én azt nem tudom elképzelni, hogy egy tőrrel, nyilván, mondja a
felesége, nyilván tud arról, hogy kicsodák az apjai, nyilván, birtokos és többes is,
ennél a szónál ez ritka, több apja van, mondhatnánk, na nyilván, de hogy megölni őket, tőrrel szíven döfni, az mégis micsoda, kortyol az italából.
De Kátai nyomozó, rendületlen szívósságú akaraterejével nem ereszti, magát
a sejtéséhez láncolja, a fővitorlához, ha süllyed, vele süllyedjen, keskeny horizontjába a városnak meg a gyárnak csak egy apró, bukdácsoló csolnakot ereszt
belebegtetni, azt is könnyű szél által, mentő- és egyéb felszerelés nélkül, aztán az
apró ladikot megcsáklyázza, befogja, s aztán a kellő pillanatban meglékeli. Ha a
fiú kinyújtja kezét a felé segítőként nyúló kar után, akkor ártatlansága nyilvánul
meg, de ha visszautasítja és összefont karokkal ereszkedik a mélybe, akkor tudni
lehet, hogy bűnös, mert egyik fenevad nem mászik a másik fenevad barlangjába,
vonja le a következtetést a helyi napilap főállású publicistája. És ő lesz az is, aki
végül a Színjátszókör-rejtély nevet adja az ügynek, és összefoglaló riportjában
nevén nevez minden szereplőt, hosszasan mutatja be az egykori, Bajnok Istvánról elnevezett színkedvelő kört, az utolsó előadást, Kérész Julcsa szerepét, a nemzésbe átforduló próbadélutánokat, a forradalom bukását, és végül Kérész Isti hányatott életét, amely inkább szánni való, mintsem annyira felemelő, ahogy azt
egy Thália égisze alatt születő sorstól elvárná az ember.
Kérész Isti, amikor végül is bebizonyosodik Kátai nyomozó igaza, és nyakába
odaakasztják a babért, zűrzavaros családi állapotára hivatkozva kéri felmentését
a büntetés alól, amibe elméjének zavaros összetevőit is hozzácsapja, mondván,
szerepet összecserélni a való élettel, az néki nagyon könnyen ment, mint ahogy
édesanyja, Kérész Julcsa is hasonlóképp cselekedett egész életében, és hogy az ő
nemzése, illetve foganásának pillanata is kétséges, hiszen színpadi esemény volt,
játék, ami alapot kölcsönzött aztán az apagyilkosságok önkéntelen elkövetésére.
Mondhatni, beleíródott a szerepbe, vagy fogalmazhatunk úgy is, a génekbe, de a
szerep talán helyesebb ez esetben, és a bíróság is megállapította az elme gyengeségét Kérész Istvánnál, a helyi napilap főállású publicistájának legeslegutolsó
cikkében azt a félmondatot meg, mely Kérész Isti éles eszére utal és a szerepek

52

tiszatáj

tisztán látása mellett teszi le a garast, vagyis arról beszél, hogy a fogantatása pillanatában színésszé vált gyermek igenis pontosan meg tudja különböztetni a valóságot a szereptől, és hogy gyógyintézetbe vonulása nem egyéb, mint az előadás
végét jelentő függönyre való várakozás, szóval ezt a félmondatot a határtalan fantázia számlájára írhatjuk, amiképp Kérész Isti viszontválaszát is a kezelőintézetből, hogy számára a függöny a véget jelentené, visszavedleni civillé ő már ebből
a szerepből aligha tudna.
Mégis, Kátai nyomozó és felesége, Princmari az ügy lezárása utáni éjszakán
tesznek egy próbát a Kérész Isti épelméjűségére vonatkozó kérdésben, mégpedig
úgy, hogy a szerepekbe helyezkedve Bajnok Pistától a tébolyult gyermekig végigjátsszák az eseményeket, minden egyes jelenetet és mellékjelenetet, eljutnak egészen a többszöri alkalommal és más-más férfiilletőkkel történő párzásokig, persze, minden szerepet maguk játszanak, és a végén annyira belegabalyodnak a
történésekbe, hogy lihegve, izzadva, karikás szemekkel állapítják meg, hogy ebbe
bizony bele lehet bolondulni, nyilván. És ezzel tényleg lezárult a Színjátszókörrejtély.

HENN LÁSZLÓ ANDRÁS: SAJÁT TÁJ I.

2011. június

53

HENN LÁSZLÓ ANDRÁS: MADONNA

54

tiszatáj

„Nemet kell mondani, nemet, nemet…”
DOMONKOS I STVÁNNAL G ÁSPÁR GYÖRGY ÉS K OLLÁR Á RPÁD BESZÉLGET*


Ha jók az információim, akkor közel negyven évvel ezelőtt kaptál utoljára irodalmi
elismerést. Milyen érzés ilyen hosszú idő után díjat kapni?
Valójában öt–hat évvel ezelőtt kaptam meg a Magyar Művészetért-díjat, amit nem értettem, mert amit én a magyar művészetért tettem, az annyi volt, hogy megírtam azt a néhány verset. Mindig azt gondoltam, hogy Magyar Művészetért-díjat azok kapnak, akik fizikai munkát végeznek, dolgoznak, külföldön fordítanak. Ezt nem tudtam megtenni soha,
mert mindig négy-öt állásom volt, toldoztam-foldoztam az életemet, szaladoztam, zenéltem, teniszedző voltam, esti iskolában tanítottam. Ezt mind egyszerre, és soha nem jutottam oda, hogy fordítsak valamit.
Az első évben, amikor kikerültem Svédországba, meglátogattam Thinsz Géza költő barátomat, aki arra figyelmeztetett, hogy ne hagyjam magam kihasználni, mert a svéd írók
majd rám fognak mászni, és mindenki hozza a verseskötetét, könyörögni fognak, hogy
fordítsam magyarra. Nem is kerestem a társaságukat, nem is volt nagyon időm arra, hogy
elmenjek Stockholmba, fölkeressek valakit. Véletlenül találkoztam itt-ott svéd költőkkel,
és kérdezgettem őket, jártak-e Magyarországon vagy az akkori Jugoszláviában. Azt
mondták, jártak a strugai találkozón, jártak Belgrádban, Újvidéken is. Mondom, van valami nyoma a svéd sajtóban, miután visszajöttetek, írtatok valamit? Sehol semmi. Engem
őrült bántott, hogy ezek eljönnek hozzánk, kényeztetik őket és ők nem írnak egy sort se
róla. Mondtam nekik, ide figyeljetek, ez egy szegény nép, rettenetes nagy anyagi áldozattal
jár fenntartani ilyen fesztiválokat, meghívni a nyugati írókat, azért hívunk benneteket,
hogy valami jót mondjatok rólunk, hogy létezünk, vagy egyszerűen jelet adjatok. Nem teszitek ezt meg, nekem nincs miről beszélni veletek. Úgyhogy aztán egyáltalán nem éltem
irodalmi életet.
Azért forduljunk az irodalmi élet felé, hiszen az Új Symposion alapító korosztályának
tagja vagy. Kérlek, beszélj egy kicsit ezekről a jó régen volt hatvanas évekről, egyúttal a
pálya indulásáról, a hangulatról, a miliőről és a pályatársakról.
Ami az Új Symposiont illeti, észrevettem, hogy az utóbbi időben mindenki azzal dicsekszik, hogy alapító tag volt és mennyit dolgozott. Én ezt a dicsőséget nem kívánom kisajátítani, csak annyit akarok mondani, hogy minden érdem Tolnai Ottóé. Ő volt az a hatalmas
összefogó erő, aki aztán összeszedte az embereket, és együtt tartott bennünket. Ottóval mi
nagyon jó barátok voltunk és vagyunk, együtt laktunk, ugyanazokat a könyveket olvastuk,
egész nap együtt jártuk a várost, mindenütt együtt voltunk mielőtt még megnősültünk

*

Az interjú a Petőfi Irodalmi Múzeum hangstúdiójában készült abból az alkalomból, hogy Domonkos István idén átvehette a József Attila-díjat.

2011. június

55

volna. Amikor a Képes Ifjúságból kinőtt a lap, akkor Ottóék intézték tovább a politikusok
felé az ügyeket, mert én a politikusoktól mindig rettegtem, úgyhogy nem szerettem ezt a
területet.
Ugyanakkor a vitákban, a beszélgetésekben részt vettem. Éjjel-nappal beszélgettünk,
azt szoktam mondani, az én egyetemem az a „Gurman” nevezetű kocsma volt, az egyetemmel szemben, ott trónoltam mindig, és vártam, hogy kijöjjenek a többiek az egyetemről. Lassan szaporodott a társaság, bővült a kör, úgyhogy az egész Ottónak köszönhetően
nőtt föl. Egyszer azt mondta nekem, hogy olvassak el egy verset, hogy jó-e. Mondom nem
jó, hát azt mondja, mit csináljunk akkor, mondom, én nem tudom, te vagy a főszerkesztő,
hát csinálj, amit akarsz. Akkor azt mondja, leközöljük. Tulajdonképpen így ment ez, de én
mindig megtartottam azt a jogot, hogy megmondtam, nekem tetszik, vagy nem tetszik valami, és ő ezt respektálta is, mert úgy láttam, hogy neki is szüksége van még egy véleményre. Amikor Thomka Beátáék, a második generáció megérkezett, akkor már simábban
mentek az ügyek.
Ha visszagondolok, az életem egyik csúcspontja volt ez az Ottóval töltött jó pár év.
Meglehet, abba is hagytam volna az irodalmat, ha egyszerűen nem születik meg ez a lap.
Sokan úgy érezték, ha nincs fórumuk, akkor nincs értelme csinálni, akkor elmész zenésznek, ahogy sokan el is mentek. De ebben a kis környezetben, ahol a háború után esetleg
háromszázötvenezer ember élt, ami aztán állandóan fogyatkozott, ebben a kis környezetben harminc-negyven ember összeült, és majd’ mindből lett valami, a Sziveritől kezdve a
Csorba Bélán keresztül a Beátáig. Az egyetértés tökéletes volt köztünk. Tulajdonképpen el
voltunk szigetelve, Magyarországra se vitték a lapot, jobban mondva nem kedveltek bennünket, különben Erdélyben sem és másutt sem. Nem jöttek visszajelzések, úgyhogy mi
nyomtuk egy darabig, csak aztán kezdtek fölfigyelni ránk, érkeztek emberek Budapestről.
Nem dicsérni akarom a rendszert, de amikor a Képes Ifjúság pár oldalas mellékletével
bebizonyítottuk, hogy többletünk van, hogy van anyag egy nagyobb lapra, akkor a politikusokhoz kellett fordulni, dotációt kérni, ami eléggé simán ment. A lap megjelent rendszeresen, bővült, a papír is finomodott. Baráth Ferenc volt az első számtól a huszonnyolcadik számig a technikai szerkesztő, még most is dicsérik azokat a számokat, amiket ő csinált, aztán jött Maurits Ferenc, aki szintén őrült nagy munkát végzett. Most, hogy visszagondolok, egy kis csoda volt, hogy hirtelen virágozni kezdett ez a kis parlag.
Milyen hatások értek benneteket, milyen elődökhöz kapcsolódtatok? Úgy tűnik, hogy
nagyon új és friss jelenség volt az Új Symposion a kortárs irodalmi közegben. Mennyire
volt tudatos ez a vállalkozás, milyen tervekkel fogtatok neki a lap szerkesztésének,
miként alakult ki körülötte az a szellemi pezsgés?
Tervünk nem volt, de volt bennünk egy fantasztikus vágy arra, hogy süssön ránk a nap,
hogy el tudjunk rugaszkodni arról a semmiről. Ahogy a léglökéses gép, a korábbi lökésre
támaszkodva mentünk előre. Volt bennünk egy hatalmas igény a modernizmus, az avantgardizmus iránt. Abban az időben én is meg Ottó is azt szerettük, ha nyomát találtuk valaminek, ami rendhagyó, ami nem a tradicionális csermelyben csörgedezik. Rögtön lecsaptunk rá, attól függetlenül, hogy szerb vagy magyar, vagy román volt. Magyar az nem
nagyon. Szerb, szlovén és horvát hatások értek minket.
Volt egy kedvenc költőm, Momčilo Nastasijević, egy eléggé nehéz költő, olyan Celan-i
típus, kis tüdőbajos fuvolista. Gyönyörű verseket írt, sokszor szörnyű sorokkal. Megdöb-

56

tiszatáj

bentem, amikor megtaláltam, hogy csak egy-két generációval korábbi. A festőktől kaptunk
erős, nagy impulzusokat még, különösen, ha a formabontásra gondolunk. Én tartalmilag
mindig közelebb voltam ahhoz a valósághoz, amiben éltem, soha nem akartam teljesen elrugaszkodni tőle és nem is tudtam. Mindannyiunkban megvolt, hogy modernizmust akarunk, igen, avantgardizmust, igen, de a magunk módján.
Sorsdöntő befolyást tett rám Somlyó György Rimbaud-kötete. Bementem Újvidéken a
könyvkereskedésbe, szinte véletlenül, mert útba esett, bementem és nézegettem a könyveket. Volt ott egy nagyon szeretett könyvkereskedő, ismerte a világirodalmat, az mondta,
hogy vegyem meg ezt a könyvet. Megvettem, hazamentem, kinyitottam találomra, abban
a pillanatban váltam költővé, tulajdonképpen nem Rimbaud, hanem Somlyó hatására. Ez
a fontos az egészben, hogy a magyar nyelv, a magyar tradíció Somlyón keresztül, a francia
költészet által érintett meg.
Első írásaimat Fehér Ferenc közölte a Képes Ifjúságban, neki küldték, vitték el. Írt egy
levelet, hogy nagyon szívesen találkozna velem, megvolt az a levél sokáig, azt hiszem, még
mindig megvan. Az olyan bátorító levél volt, ő, aki tradicionálisabb vonalat követett, ő dicsérte bennem a modern hangvételt. Olyan lelki ereje volt, hogy látta a dolgokat, annak ellenére, hogy érezte, a mi generációnk meg az ő generációja között törésre kerül sor.
József Attila olyan most is nekem, hogy inkább nem merem olvasni, mert ha olvasod,
akkor rögtön olyan verseket akarsz írni. Olyan, mint a vér, hogy átüti a fáslit. Egyszerűen
nem szabad József Attilát olvasnod, mert olyan erős költő – persze titokban olvasod és letagadod a hatást. Aztán ott volt még egy szerb költő, Branko Miljković, aki szintén hatott
ránk. Gyönyörű sorai voltak a szabadságról. Azt mondja, tud-e majd a szabadság úgy énekelni, ahogy a rabok énekelnek a szabadságról. Éreztük, hogy nem vagyunk rabok, mégis,
ezek a sorok felszabadítóan hatottak ránk. Aztán Pilinszkynek a Vigíliában megjelent kis
írásai is nagyon fontosak voltak nekem. Nem vagyok vallásos ember, Pilinszky sem volt,
olyan értelemben, hogy a verseire ráborított volna valamit.
Ottó se nagyon ismerte a zenét, a barátaim közül egy se, Bosnyák sem. Nem szerették
a dzsesszzenét, pontosabban nem ismerték, nem ismerték Charlie Parkert meg az egész
társaságot, így elkezdtem beszélni nekik róluk. A legavantgárdabb Charlie Parker volt köztük annak idején, ez bartóki zene volt, kicsit feloldottabb, kicsit szabadabb és vulgárisabb,
de Bartók az ott mozgott bennünk, úgyhogy könnyű volt átkapcsolni. Számomra különösen ez jelentett valamit, mert én nem tudtam soha belenyugodni abba, hogy verslábakat
számoljak.
Nem tudom, észreveszi-e valaki, hogy elég átgondolt ritmika van ezekben a versekben,
megtört ritmusok meg rácsapó rímek, melyek el vannak helyezve, olyan értelemben, hogy
adnak egy állandó mozgást, legalább is én úgy érzem, amikor írok. Ahogy észreveszem,
hogy kezd kialakulni egy melódia, mint ezekben a refrénekben, megtartom, mert az egy
kis dal. Különben meg őrülten ügyeltem arra, hogy széttörjem, szinkópázzam az egészet.
Ha valamit kihangsúlyoznék önmagamról, akkor azt, hogy arra törekedtem, hogy szinkópázzam ezeket a nem hexametereket. A formai problémák ugyanolyan nyilvánvalóak itt,
mint a régebbi versekben, vagy másoknál, a tradicionális verseknél, csak ezek sokkal inkább dobszóra emlékeztetnek, mint valami ritmusra, ami megnyugtat.
Tóth László egy vele készült interjúnkban említette, hogy a hatvanas évek végén, a hetvenes évek elején az akkori Csehszlovákiából milyen nagy rálátásuk volt a világ-

2011. június

57

irodalomra, hiszen oda cseh vagy szlovák közvetítéssel hamarabb bejöttek bizonyos
dolgok, mint Magyarországra. Azt mondta, hogy a Vajdaság felé is tájékozódtak rendszeresen, a Vajdaságból nézve is megvolt ez a kapcsolat?
Nem érzem magam hivatottnak, hogy erről beszéljek, mert miután elég jó zenész lett belőlem, állandóan úton voltam. Ez volt az a pillanat, amikor Ottóval elváltak útjaink, mert én
aztán lejártam a tengerpartra nyaranta. Azt tudom, hogy az odafigyelés nem Magyarországon, hanem éppen Csehszlovákián keresztül ment. Erdély volt az utolsó, úgy érzem,
hogy az erdélyiek még mindig nem jutottak el oda, hogy legalább a tolerancia meglegyen
az avantgardizmus iránt, de ezt nem tudom biztosan, csak úgy érzem. Az avantgardizmust
abban az értelemben gondolom, ahogy az elmúlott, és akkor visszakanyarodtunk ismét
Celanhoz, a szörnyű sorsok költészetéhez. A szörnyű sorsok tulajdonképpen nem köteleznek, hanem nem tudod megkerülni őket, nem tudsz leírni egy sort anélkül, hogy ez az
egész szörnyű világ a nyakadba ne szakadna, amiben éltünk és élünk még a mai napig is.
Valaki azt mondja, hogy hát igen, egy magyarellenes felirat Szabadkán vagy Újvidéken, az
csak csíny. Nekem ez nem csíny, engem annyira elkeserítenek ezek a dolgok, én szeretnék
békében élni, azt hiszem, ez lenne most a feladat, amit nem szabad a könyvre, se a versre
bízni, mert ez veszélyes duma. Azt akartam mondani, hogy ez az a központi kérdés, amiről
én mindig úgy éreztem, hogy lehetséges.
Minden évben ott játszottunk a tengeren, délről egész fel északig, Rovinjig. Abban az
időben a dalmátok, az egyszerű emberek szerettek bennünket. Azt mondta a gazda, van
egy szőlőskertem, érik a füge, nyugodtan menjetek ki, látom, a piacon nincsen, szedjetek,
hozta a halat, hozta a borát, dicsekedett, segítettünk neki taposni a szőlőt, ittuk a bort.
A végén én annyira megszerettem azokat az embereket, hogy amikor feleségül vettem
Theát, akkor leutaztunk Mali Lošinjba, kivettünk egy olcsó szobát, de gyorsan elfogyott
a pénzünk. Mondom a háziasszonynak, hogy nincs pénzünk, azt mondja, annyira megszerettelek benneteket, hogy legyetek itt, majd adok egy kis reggelit, ott voltunk egy egész
hónapot és nem szólt semmit. Ilyenek voltak a viszonyok akkor, de aztán fokozatosan jött
a kommersz, most már becsapnak, rettenetesen drága minden.
Gyönyörű éveim voltak ezek. Három nagy dolog történt velem életemben: az egyik,
hogy Tolnaival összekerültünk egyetemista koromban, kicsit korábban, a másik a Dalmát
tengerpart, azok a fantasztikus, vendégszerető emberek, a harmadik pedig, hogy megismertem a feleségemet. A költészetről nem tudtam megfeledkezni, az a feneség, hogy amikor elkezdek írni, akkor rögtön a nyakamba szakadnak ezek az ügyek, a szörnyű sorsok.
A szörnyű sorsok versét, mást nem is bírok mondani, mondom, szeretnék valami szépet,
most már valami szépet akarok írni, de nem, ahogy elkezdem, akkor rögtön jönnek a szörnyű sorsok.
Azt mondtad, hogy a költészetre nem lehet fontos dolgokat bízni, viszont a költészet
valahogy mégis mindig megtalált téged, ami az életműved egyik központi kérdésévé
vált. Borzasztó érdekes követni a költészettel való vívódást, birkózást, ahogy újra meg
újra elkezdesz vele foglalkozni.
Megcsömörlök a költészettől, mert olvasom, kísértem ott kinn is, a Nobel-díjat, Brodszkijt, Szymborskát, az egész társaságot rögtön kiveszem és áttanulmányozom, és mindig
oda jutok, hogy valami csalás történik a nyugati költőknél, hogy a kilencven százalékuk
szemet huny az európai történelem fölött. Nincsen mély hang a zenéjükben, ha van is, az

58

tiszatáj

csak olyan ráadás, hát igen, voltak szenvedések, voltak haláltáborok, voltak tömegsírok,
meg minden, de ez így nem evidens a költészetben. Még Magyarországon is rengeteg a
vers meg a költő, de én most már nem virágverseket akarok, nincs senkinek már ideje
arra, hogy rímverseket vagy dallikákat, meg nem tudom, miket olvasson. Én csak azokat
a költőket olvasom mostanában, mint Celan, Pilinszky meg József Attila, akiknél érzem,
hogy ott az a mély hang, és nem hagyták cserben ezt a világot, nem kacsingatnak a pénz
felé, a sláger felé. A regényeket meg tényleg abbahagytam, nem bírom olvasni, mert hoszszadalmas, körülményes úton jutnak el az ősrégi dolgokhoz: szerelem, luxus, pénzgyűjtés,
autó, a polgári értékek túlzott kihangsúlyozása… Persze vannak nagyon jó könyvek is,
amiket szeretek.
Egy idő után egyre jobban éreztem, hogy a Beckett-próza, meg a Beckett-dráma az a
valami, mert ott egy pillanatra sincsenek engedmények. Beckett az egy olyan szörnyű dolog, hogy kiöli benned a kedvet, hogy te is leülj és írj valamit. Mert a rossz költők kedvet
adnak, hogy írj, én is írok, mert könnyű, de ha elkezded Beckett-tet olvasni, akkor nem
csak írni szűnsz meg, hanem teljesen irodalomellenessé válsz. Mert az irodalom NyugatEurópában meg a mi vidékünkön teljesen – nem teljesen persze, mert mindig fönntartom,
hogy születnek értékes művek –, érdektelenné vált. Beckett azt mondja egy helyen, hogy
az írás kész őrület, és akkor elgondolkodsz, hogy az írás kész őrület, és eszedbe jutnak az
írásai, a versei meg a drámái, és akkor rájössz, hogy miért. Most nem akarom Beckett-tet
magyarázni, akit érdekel, az vegye kézbe, és meglátja, miért nem akartam verset írni még
egyszer, miért nem akartam bekapcsolódni egy olyan folyamba, ami nem is érdekelt. Meg
talán nem is bírnám, nem bírnám csinálni, mert én betegebb vagyok annál, hogy virágverset írjak, hogy kiszolgáljak valamilyen ügyet.
Valóban olyan szörnyű dolog az irodalom, a költészet, hogy elég benne az ember?
Én nem akarok elégni, én életpárti vagyok, de a vers nem élet, se nem életpárti, a vers
olyan világ, amibe nem önszántadból lépsz be, de ha már beléptél, észre sem veszed, hogy
benne vagy, nem tudod, hogy benne vagy a páncélszekrényben, ráadásul azt hiszed, hogy
még midig utálod a verset, közben benne ülsz, rád van zárva az ajtó.
Mikor a Celan-versre gondolsz, akkor úgy érzed, hogy kódolva van mindegyik, és neked ezt a kódot fel kell törnöd. Mintha egy páncélszekrény lenne, egy Wertheim szekrény,
aminek nem tudod a kódját, nem tudod kinyitni, de állandóan megpróbálod, mert úgy érzed, hogy valami arany van bent, valami kincs, de nem bírod kinyitni. Aztán rájöttem,
hogy tulajdonképpen nem is az a kincs a fontos, ami ott benn van, hanem a te erőfeszítésed, az a lelki harc, amit a páncélszekrény előtt folytatsz, az Celan. Rákényszerít arra, hogy
rákényszerítsd az életed újra, meg újra.
Svédországban van néhány folyóirat, látom, hogy ezek az úgynevezett polgári csemeték írják a verseket – semmi rosszat nem gondolok róluk –, közben meg az egész világ
nyitva van számukra, Japántól kezdve Argentínáig. Persze van jó igyekezet is, hangsúlyozom, mert az, hogy még mindig írok verset, az azt jelenti, hogy találok valami bíztatót, valamit, ami erőt ad nekem is.

2011. június

59

A versírás szempontjából számít-e, hogy a Vajdaságban írja az ember azt a verset vagy
Svédországban?
Nekem mindegy, mert én csak arról tudok írni. Hogy ha most egy regényhez hozzáfognék,
nekem csak az létezne. Azt akarom mondani, hogy én voltam már mindenütt. Mint újságíró jártam a terepet, de nem dicsőítem ezeket az éveket, meg a valóság szagát sem, mert a
valóság szaga nem irodalmi, hanem egy nagyon erős szag. Nemrégiben küldött egy újság
nekem kérdéseket, nem tudtam mit írni, mert ismétlem magam, de a végén jött egy kérdés, hogy a riport mennyire sorsdöntő volt az életedben. Mondom, milyen riport, meg a
valóság, a fene egye meg, most megmondom, hogy mit gondolok a riportról meg a valóságról – mert azt kérdezték, hogy mi a riport jövője. A riport az egy olyan szörnyű dolog,
hogy el fog tűnni nyomtalanul, a vers el fog tűnni nyomtalanul, a regény el fog tűnni,
a dráma el fog tűnni, minden el fog tűnni, csak a digitális gombok maradnak meg. Ami a
riportot illeti, olyan szörnyű volt, hogy a tüdőm összezsugorodott és hosszú szőrszálak
nőttek ki belőle, mint a ló farkából. Abban a pillanatban éreztem meg, hogy fölszabadultam az alól nyolc-tíz év alól. Mert elmész ki az úgynevezett valóságba, megpróbálsz megfogalmazni valamit, de mindig öncenzúrázod magad. Nem a valósággal van probléma, hanem az öncenzúrával, hogy olyan ember lettél, aki elfogadható formában állítja be a dolgokat, ahelyett, hogy nyersen leírná. Az önmagam fölötti utálkozás szülte azt, amit akkor
írtam, nem a riport. Sokszor így van a regénnyel is. Van egy központi probléma fiatal kritikusok körében, amit úgy neveznek, hogy aboutness, azt jelenti, hogy a művészetnek valamiről szólnia kell. Ezt az aboutness-t éreztem én már tizenhét éves koromban is. Mást
nem tudtam, csak valamiről, valakinek.
Sokáig nem jelentettél meg új művet, a hosszú csendet a YU-HU-Rapp törte meg nemrégiben. Mi volt az oka annak, hogy megírtad ezt a könyvet, esetleg közben is írtál valamit, elővettél szövegeket?
Nem, közben bejártam a könyvtárba, és követtem a svéd folyóiratokat. Nincs olyan sok
svéd folyóirat, mindig dicsekedve mondom a fiamnak meg a feleségemnek, amikor eljövünk ide, hogy látjátok, három-négyet követünk kint, itt meg annyi van, hogy nincs vége.
Büszkén mondom, mert ez az irodalom még mindig él, annak ellenére, hogy sokan mondják, nem olvasnak az emberek.
Amikor megkaptam a Magyar Művészetért-díjat, eljöttem Budapestre. A sógorom
meg a húgom itt vannak nem messze, Feketicsen. Mondtam nekik, hogy gyertek el, majd
lesz valahogy. A sógorom mérnök, csak azért mondom, mert kellene, hogy legyen pénze,
de nem jöttek, és én sírva fakadtam. Kérdeztem, miért nem jöttetek, erre azt mondták,
hogy nem volt pénzünk. Aztán jött a magyar állampolgársággal kapcsolatban ez az egész,
ami volt. Ez lett a bevezető. Azért kezdtem el írni, hogy megírjam azt, hogy nincs pénzünk,
nem hogy kultúráról vagy nem is tudom, miről beszéljünk. Így kezdődött, aztán fölszakadt
a többi körülötte. Ennek is tiszta konkrét ürügye volt. Persze nem rossz szándékból, csak
gondoltam, hogy fogom a trombitát és belefújok. Azóta nem írtam, mert komoly betegséggel küzdöttem, én is meg a feleségem is, ez elvitte azt a pár évet. Most kezdek arról
gondolkodni, hogy talán mégis van egy kis időm hátra. Elég csúnya dolgok ezek.
A Tessék engem megdicsérni kötetből énekeltél el végezetül egy verset a Petőfi Irodalmi
Múzeum hangarchívuma számára. Egyre több magyar költő ír gyerekverset mostan-

60

tiszatáj

ság, ezért folyton felmerül a kérdés, hogy mennyire más gyerekverset írni, mint úgynevezett felnőttet?
Az a legszörnyűbb, ha a gyerekeket kizárjuk, hiszen ma az öt–hat éves gyerekek jobban
ismerik a világot a komputeren keresztül, mint mi ötven éves korunkban. A gyereket nem
szabad elválasztani. A rossz költők tesznek így, tisztán pénzéhségből. Csibiribi, csibiribi…
és kész a gyerekvers. A gyerekeknek is ugyanolyan komoly, sőt komolyabb hozzáállás kell,
mert a komplikált dolgokat sokszor egyszerűbben kell megfogalmazni számukra. A vers
civil engedetlenségre szoktatja őket. Én is ilyen civil engedetlen vagyok, aminek az lett a
vége, hogy kizártam magam a folyamatokból. Persze könnyű engedetlennek lenni, ha senkit sem érdekel, ha senki sem tudja, hogy engedetlen vagy. Azért írtam meg ezeket a verseket, mert észrevettem, hogy a kispolgári értékek szentesítése folyamatban van. Talán a
gyerekek rászoknak arra, hogy van olyan is, hogy nem. Nem csak az igen, igen, igen van.
Nemet kell mondani, nemet, nemet. Most már itt is érzem, hogy sok az igen, de többször
kell mondani nemet, mint igent.
Annyit szeretnék még hozzáfűzni, hogy nekem a József Attila-díj nagyon sokat jelentett. Nem, hogy sokat, hanem, mindent, hogy egyáltalán velem kapcsolatban van József
Attila neve. Amikor József Attilát dicsérem kint a svédeknek, akkor mindig azt szoktam
mondani, hogy a világ legnagyobb költője. Ilyenkor megijednek, néznek rám, de én ezt
komolyan mondom. Nagyobb, mint Elliot, mint Ezra Pound, azok az emberek, akiket ők
nagyra tartanak. Amikor Párizsban sétáltam a feleségemmel, láttam, hogy kiadták József
Attilát franciául. Egy kis füzet, a Nincsen apám, se anyám. Mindjárt megvettem négy darabot. Két diáklány volt a pénztárnál, valamit mondtak, de én nem tudok franciául, ezért
azt válaszoltam, hogy oui, oui. Amikor kimentünk, néztek utánam. Azt mondja a feleségem, tudod, mire mondtad, hogy oui, oui? Mondom, nem tudom. Azt mondja, azt kérdezték, hogy én vagyok-e a szerző. Tulajdonképpen a József Attila-díjat József Attila kapta,
nem én.

2011. június

61

TŐZSÉR ÁRPÁD

„Pán Kolega” a lét zebráján
NAPLÓJEGYZETEK 1999-BŐL


2.
A derekam gondolkodása
1999. május 30. Azon kapom magamat, hogy etnikai tisztogatás ide, Mečiar oda, valójában rokonszenvvel nézem a szerbek NATO-ellenes háborúját. Valahogy úgy érzem, hogy
Koszovóban irodalmi harc is folyik. Az a vita, amit még George Steiner kezdett el anno,
mikor kijelentette, hogy a gépek csatájában a tragikum nem jeleníthető meg, mert az ott
jelenlevő tragikum már a katasztrófa fogalomkörébe tartozik, szóval ez a vita most, Koszovóban és Szerbiában a fegyverek érveivel folytatódik: a szerbek gépekkel vitatkoznak,
harcolnak, s számukra ez katasztrófa, az amerikaiak számára meg csak kipipálandó feladat, a gépek dolga.
Június 1. Közbelép a sors keze! Budapestre kellene mennem, délután könyvbemutató,
A nem létező tárgy tanulmányozása c. könyvheti könyvemet mutatja be Vörös Pista.
A „Közbelép a sors keze” meg úgy jön be a képbe, hogy egykor, a nyitrai szép időkben, mikor még nem tudtam, mi az a diszpepszia, Szeberényi Zoli, ha késett, mindig ezzel a klaszszikus képzavarral a száján lépett be a tanszékre. 8,42-kor indul a vonatom, Grendel vár
az állomáson (együtt utaznánk), én meg itthon, a vécén trónolok, és káromkodom: ezúttal
egy csunya hasmenés formájában lépett közbe a sors keze, nem tudok Budapestre utazni.
Június 2. Budapest. Mégiscsak itt vagyok hát. Tegnap délután ötkor megvolt a könyvbemutató, a Rátkay klubban, ma délelőtt pedig a rádióban voltam. Idefelé, a vonatban főpróbát tartottam, szegény Grendelt untattam: elmondtam neki, amit a rádiónak készültem mondani (umtatta, umtatta, unka béka untatta!). Érkezés után az Írók Boltjában öszszekapkodtam néhány könyvet, kikönyörögtem a főnök asszonytól Bodor Ádám könyvheti
könyvét, Az érsek látogatását, s ezzel számomra véget is ért a könyvhét (amely még el
sem kezdődött). Az idén elég szegény a szenzációkban, az Írók Boltjában szinte mindent
előre megvettem, ami fontosnak ígérkezik benne. A bemutatón Vörös Istvánon kívül jelen
voltak még: Szegedy-Maszák Mihály, Krasznahorkai László, Ács Margit, Pál Melinda,
Zsadányi Edit, Pályi András (ez utóbbi Grendel új könyvéről beszélt), Margócsy István
(Krasznahorkai könyvét mutatta be). Vörös Pista ezúttal nemigen remekelt, két évvel ezelőtt a Mittelszolipszisomról viszont szenzációs dolgokat mondott.

62

tiszatáj

Június 4. Immár itthon. Tornyosulnak az asztalomon a felgyűlt Népszabadságok. Reményi Jóska írja Bodor könyvéről: „Zenei kifejezéssel: változat a Sinistra körzet témájára”.
Grendel új könyve, a Tömegsír is változatnak tűnik: változat Mikszáth témákra. A Szakítás (1989) c. regényével a posztmodernnel szakított a szerző, s parabolagyanús történeteket kezdett írni, s ilyen szempontból nézve a dolgokra a Tömegsír fordulat a mikszáthi
maliciózus, egyenes beszéd felé. (És, sajnos, első olvasásra úgy tűnik, a mikszáthi közhelyek felé is.) – Csörög a telefon, Rózsa T. Endre hív a rádióból, interjút akar velem készíteni, pontosabban a Pályám emlékezete c. műsorában akar megszólaltatni. Ide jutottam
hát: megértem az emlékirat, az emlékező beszélgetések, a „pályám emlékezete” műfajára.
Alig teszem le a kagylót, Cselényi jelentkezik: Strážay (szlovák költő, a Slovenský spisovateľ könyvkiadó főszerkesztője) elolvasta a Hranice literatúry c. tanulmányomat (mégis
van hát értelme a könyveimnek, már éppen A tanulmány a nem létező tárgyról visszhangtalanságán keseregtem), s úgy fellelkesítette (Strážayt a Hranice…, aminek a fele Cselényi költészetéről szól), hogy a hatására ki akarja adni Cselényi verseit szlovákul. (Macsovszky Péter fordítaná őket, ez a Macsovszky kitűnő kétnyelvű költő, magyarul is versel,
egyszer már az én verseimet is készült fordítani, de úgy látszik, nem tetszettek neki, mert
elaludt a dolog). Nem állítanám-e össze a válogatását, kérdezi Laci barátom.
Június 5. Menni vagy nem menni?, ez itt a kérdés. (Még haza sem jöttem Pestről, s máris
vissza kellene mennem, dedikálni.) S a kérdés nemcsak úgy kérdés, hogy a betegségem a
négy fal ketrecébe zár, hanem úgy is, hogy ebben a ketrecben én tulajdonképpen több vagyok, mint a „menés” tettében, hisz a menés szinte teljesen véletlenszerű metszéspontja a
szándékaim, vágyaim, képzelgéseim, belső utazásaim, egyszóval az értés és megértés
számtalan eredőjének. Valéry beszél valahol arról, hogy ő még a tett után is rendre tétovázik, bizonytalan a dolgában, úgy érzi, a dolgok határoztak helyette, s ő továbbra is határozatlan sokaság, a lehetőségek sokasága maradt. Viszont ha nem lépek ki ketrecem határozatlan végtelenéből, rám se fütyül a világ. Lásd: Rózsa T. Endre! Három napja futottunk
össze a rádióban, s egy kiadós beszélgetés után tegnap már „rám is fütyült”. A világ nevében.
Június 6. Hát ez még nem volt: 13,00-kor indultunk Dunaszerdahelyről (Szigeti Lacival,
az ő kocsijával), 14,00-kor már a Vörösmarty téren ültem és dedikáltam. 15,00-kor átmentünk az Írók Boltjához, ott is dedikálnom kellett volna, de nemigen volt kinek, ha csak
azt nem számítom, hogy megismerkedtem Krasznahorkaival, s ő megkönyörült rajtam,
megvett egy példányt A nem létező tárgyamból. Beszéltem még Pályi Andrással, Domokos Matyival, Sípos Gyulával, Szijj Ferenccel, Zsadányi Edittel, Mészáros Sándorral, Keresztury Tiborral, Kukorelly Endrével, Mészöly Miklóssal – ha mindegyik vett volna a
könyvemből, elégedett lehetnék. Este 7,00-kor indultunk vissza, fél 9-kor már itthon
voltam. Szigetivel jöttem hazafelé is, ő a tetteiben, „metszéspontjaiban” él, és zseniálisak a – metszéspontjai. Magyaráztam neki a ketrec-elméletemet, megkérdezte, mi készül
mostanában a ketrecemben, s hogy nem volna-e kedvem lefordítani Holan Nočný dialóg s
Hamletem c. művét, elő akarja adatni a Merlinben.

2011. június

63

Június 7. Hányszor megfogadtam már, hogy nem írok a testi bajaimról. Mert arról tulajdonképpen nincs is mit írnom. A renyhe bélműködéssel társult diszpepszia (emésztési zavar) semmilyen metaforikus jelentést nem hord magában. Olyan fantáziátlanul, epikai
kanyarok, izgalmak nélkül ismétlődik, mint a boldogság (vö. Tolsztoj). A felfúvódott has, a
bélgörcs persze minden, csak nem boldogság, de a történethez mint olyanhoz nincs sok
köze. A tbc s a vele járó melankólia, az igen, az maga volt a tömény romantika, s még a
modern ember betegségéből, a rákból és a depresszióból is lehetett verset, novellát, regényt csinálni (lásd minderről Susan Sontagot!), de egy székrekedésből!? – S ha belém
vág a fájdalom, mégis fel kell jajdulnom. Csak úgy, műfajon kívül. S mivel a legváratlanabb pillanatokban és helyeken szokott belém vágni, jobb híján rendszerint a pillanat és
hely érdekességével teszi érdekessé magát. Ma az M. Kati megvédését követő fogadáson
vágott belém. Állunk elegánsan, ünneplőben, nyakkendősen, pohárral a kezünkben, Žigo,
a prodékán azt magyarázza, hogy ő Divínből (magyarul Divény) származik (annak idején
nekünk is voltak ott ismerőseink, Pistánknak, a testvérbátyámnak, amikor 1944-ben leventeként elhurcolták, ezek a divényi imerősök vagy rokonok könyörögtek, hogy ne menjen tovább, maradjon náluk, ők elbújtatják, semmi baja sem lehet, de Pista, a beígért főbelövéstől félve, tovább ment a transzporttal, s úgy is halál lett aztán a része: hastífuszban
halt meg, a dunaszerdahelyi kórházban), szóval Ž. prodékán úr Divínből származik, abból
a Divényből, amelyet valamikor a Balassák birtokoltak, s már helyben is vagyunk, a régi
magyar irodalomnál, a szakmámnál, de nem sokáig lehet téma Balassi verseinek címadástechnikája, az argumentum, mert hirtelen, mint valami idegen állat, a colon descendensemben felüvölt a fájdalom, s máris futnom kell oda, ahová feltehetően a király is futni
szokott, ha futnia kell. Valami nagyon nem jó készül megint bennem. – Este van. Nézegetem a könyvheti szerzeményeimet. Szijj Ferenc könyve, a Kéregtorony megrendítő olvasmány. Az benne a megrendítő, hogy a szerző a megrendítőt (az eszelős anyát) el tudja magától távolítani, idegen testté tudja tenni. Belelapozok Oravecz Imre 1972. szeptemberébe
is. Ugyanaz. Ott is idegen állatként üvölt a vers testében a fájdalom. Ugyanaz. Szijj Ferenc
ezzel a dedikációval adta kezembe a könyvét: Ugyanúgy, ezt is. Ti. Barátsággal, szeretettel. Ahogyan két éve a Salakmezőt ajánlotta. De ugyanúgy, ahogyan a Salakmezőben: barátság és szeretet ebben a könyvében sincs. Csak salakmező, az ebben is van. De mire jó
ez a nagy igyekezet? Idegenként szemlélni magunkat? Kibúvó a személyes halál felelőssége
alól?! Én is valami hasonlót művelek, mikor az egyébként meglehetősen érdektelen testi
bajaimról írok: igyekszem elidegeníteni magamtól a fájdalmat. A papírra ruházom. – Holan Hamletjébe is bele-belelapozok (elvállaltam a lefordítását), az első lapján már ott a ceruzával rögtönzött magyar szövegem:
Miközben a természetből a létbe lépünk,
az átmenet fala nem éppen kedves hozzánk.
Ez az a fal, amelyet a tehetségesek levizelnek,
a szellem ellen lázadó heréltek leköpnek,
s amely semmivel sem kisebb, mikor még nem létezik,
de a magzatot már körbekeríti…
Június 13. A könyvhéten Pályi Andrásnak megígértem, hogy írok a trilógiájáról. (Immár
másodszor, ha nem harmadszor ígértem meg neki, András megadóan hallgatta, csodála-

64

tiszatáj

tosan tud hallgatni, az embernek állandóan beszédkényszere van mellette.) De most valóban meg akarom írni az Éltem-Másutt-Túl kapcsán, hogy ebben a pillanatban két jelentős
irányzata van a magyar prózának: a Pályi és Nádas által képviselt „test-irodalom”, s az Esterházy által művelt „szellem- (esprit-) iskola”. S meg kel ezt írnom már csak azért is, mert
az előbbihez én is tudnék szállítani egy-két adalékot: a betegség engem is állandóan testközelben tart. Ma reggel viszont, hosszú idő után először, a szellem közelében ébredtem:
végre az vagyok, amit látok, amit testiségemen kívül érzékelek: a kinti verőfény, a madárdal, a kutyáját sétáltató szomszéd bácsi, a Vasárnapi Újságban a „sajtóegyensúlyról” vitatkozó népiek és urbánusok. Könnyű vagyok. A lét elviselhetetlen könnyűségét érezném?
Kundera azt mondja a híres regényében: Mindnyájunknak szükségünk van rá, hogy valaki nézzen bennünket. A nagy cseh-francia írót természetesen az „esprit-iskolába” sorolnám, bár nem sokat tud a témájáról. A lét ugyanis nem akkor elviselhetetlenül könnyű,
mikor arra van szükségünk, hogy nézzenek bennünket, hanem akkor, mikor mi nézünk
másokat, mikor mi nézzük a világot, és nincs rá szükségünk, hogy mások nézzenek bennünket. – Ma meg kell csinálnom a következő iskolaév „régi magyar irodalom-tervét”.
Mindössze heti két órával gazdálkodhatom. Azt tervezem, nem tartok előadást, csak szemináriumot. Kötetbe rendezem viszont a már régebben elhangzott előadásaimat, s jegyzet
formájában szétosztom a hallgatóim között. A címe, Wallaszky Conspectus rei publicae
litterariaejára utalva, talán lehetne szintén Conspectus. Néhány előadást azért mégiscsak
kell tartanom, nyolc-tíz órában Zrínyi ún. hanyag verselését szándékozom tisztázni, de erre a témára a régi magyar irodalom nagyon sok problematikus kérdését fel lehet fűzni, így
például a „magyar naiv eposz” problémáját, a gesztáink, krónikáink és a hősi énekeink feltételezett kapcsolatát, históriás énekeink verselését, de akár Szenci Molnár Albert jambusait is.
Június 18. Észre sem veszem, hogy már alig olvasok irodalmi folyóiratot. Még nem is
olyan régen a Jelenkortól a Holmiig legalább tíz folyóiratot olvastam rendszeresen, mostanra ez szinte csak a Forrásra korlátozódik. Azt is csak azért olvasom, mert ingyen küldik. Az igazság persze az, hogy egyáltalán nem hiányzik a „folyóirat-kultúra”. Vagy igen?
Ha nem olvasok, akkor többnyire nem is írok. Sem verset, se mást. S az utóbbi időben
mintha az „elmés” naplóbejegyzéseim is megfogyatkoztak volna. – A Forrásban (1999/6)
olvasom Milosewits Péter A szerb irodalom története c. könyvéről: „A paródiaíró avantgárd polihisztor, Stanislaw Vinaver írásai kapcsán a Karinthi(!)-párhuzam jut eszébe
(mármint a szerzőnek)… Vasko Popa »strukturalista« lírájáról értekezve Jancsó Miklós
filmjeit említi szemléltető példaként”. A közép-európai irodalmakban valóban sok a párhuzam, de nem azért, mintha ezek a kis literatúrák egymásra hatnának. Nem. Vinaver
nem olvasta Karinthyt, s Karinthy nem olvasta Vinavert. (Bár elméletileg olvashatták volna egymást, születési évük csaknem azonos.) De mindketten olvasták Swiftet. Meg Stephen Leacock-ot, Mark Twain-t, H. G. Wellst, Vernét. Ismert Karinthy ún. hat lépés távolság elmélete, amely szerint a Földön egy ismeretségi láncon keresztül bárki kapcsolatba
hozható bárkivel, a láncban a két végpont között maximálisan öt elem, azaz öt személy
van, s ezeknek az egymást sokszorzó ismeretségi köre elméletben magába foglalhatja az
egész emberiséget. A közép-európai írók mindig végpontok, egymással nincsenek kapcsolatban (hacsak nem a kölcsönös gyűlölet kapcsolja őket össze!), nem ismerik egymást, de

2011. június

65

a világirodalomból öt írót általában ismernek. Azért hasonlíthatnak egymásra. – Azt hiszem, ez a hasonlóság, és a hasonlóság lázas keresése: közép-európai nyomorúság. A világirodalomban nem a hasonlóság, hanem éppen a különbözés az értékkritérium. S valószínűleg maguk a közép-európai szerzők is kikerülnék a hasonlítás, sőt egyezés buktatóit,
ha kellőképpen ismernék egymás dolgait. De nem ismerik, nem ismerhetik. Az első világháborút követő békediktátumok következtében létrejött apró nemzetállamok a területek
nyelvi és irodalmi bezáródását eredményezték, attól fogva mindegyik külön-külön, egymásról nem tudva képezte le magának a világirodalom meghatározó irányzatait. Megérné
megkísérelni olyan közép-európai irodalomtörténet létrehozását, amely nem az egyezésekre, hanem a különbözésekre tenné a súlyt. – Ezekről a dolgokról vitatkozott, cserélt
eszmét minap a tanszékünkön egy véletlenül összeverődött két- és többnyelvű társaság
(érdemes a résztvevők nevét feljegyezni: Žilka Tibor, Mészáros András, Húshegyi Gábor,
Grendel Lajos). S nekem, aki természetesen szintén részt vettem a purparléban, az jutott
eszembe, hogy ez a társaság valószínűleg azért nem érzi jól magát sem Budapesten, sem
a pozsonyi szlovák körökben, sem Prágában, mert ezek a problémák ott nem visszhangoznak, s egynyelvű körökben nem is visszhangozhatnak, mert azok a nyelvi és kulturális allúziók, amelyek itt természetesek, amott némák, nem működnek.
Június 22. Bizony, bizony, néha még a jó öreg Homérosz is elszunnyad. – Olvasom a
Kaddisban (mármint Kertész Imréében): „…amikor a feleségem először kerített szót róla…” (a születendő gyermekről, természetesen), s nem tehetek róla, a következő gondolatom már az, hogy említhetem-e egy lapon Kertészt és Homéroszt, ha az előbbi ilyen zagyva nyelvi szerkezetet le tud írni. Kertész, szerintem, bölcseleti indíttatású író, nem annyira
a regényei, mint inkább az esszéi jók, s írónak csak annyiban eredeti, amennyiben a filozófia kilúgozott, fogalmi nyelvét történetmondásra is alkalmassá tudja tenni. Ugyanakkor és
ugyanezért viszont nemigen érdekli a nyelv képi rétegeinek valóságtartalma. Nem hiszem,
hogy elgondolkodott volna a „szót keríteni róla” szerkezeten, mert akkor rájött volna, hogy
„sort” szoktunk keríteni és nem „szót”, és nem „róla”, hanem „rá”, így: sort kerítettünk rá;
rá került a sor. Szót keríteni rá vagy róla tehát szarvashiba, katachrézis, a sort kerít rá és
szót ejt róla képes kifejezések összekeverése. – S aztán Auschwitz! Kertésznek nemcsak
minden műve, de minden sora is Auschwitzról szól. S ez a megszállottság már önmagában
tiszteletet parancsol. De a szépirodalomnak nem alfája és ómegája a tisztelet és a megszállottság, sőt! Az irodalom a természeténél fogva nem tekintélyelvű, s a megszállott és tiszteletreméltó irodalmi váteszek és próféták ázsiója az utóbbi évtizedekben ugyancsak megcsappant. És summa summárum azt is ki kell mondani végre, hogy az irodalomban, az
ezertizenegyedik Auschwitz-könyv után Auschwitz is lehet unalmas. A Kaddis a meg nem
született gyermekért regényként túlírt, ha elvonjuk belőle a részvétet, a tiszteletet (amit
a szereplők és szerző iránt érzünk) és a bölcseleti részek komor fényét – unalmas.
Június 24. Huszonhárom éve lakunk itt, a Csallóköz legnyugatibb csücskében, egy pozsonyi lakónegyed panel épületének második emeletén. Mikor ideköltöztünk, a környezet
olyan kopár volt, amilyen csak a csallóközi síkság tud lenni, sehol egy fa, sehol egy emelkedés. Aztán jöttek a parkosítók, s az ablakunk alá szúrtak egy vesszőnyi juhart. Két kicsi
fiunk később, mikor már elindult, gyakran kapaszkodott meg a fácska botnyi derekában.

66

tiszatáj

Most a juhar a második emeleti ablakomig ér, a fiaink hasonlóan szép szál legényekké
nyurgultak. Az éjszaka nagy vihar volt. Esett az eső, fújt a szél, zengett az ég, villámlott.
Hajnalban kiálltam az ablakba, s néztem, hogyan küzd a juharom a viharral. Hajlongott,
recsegett, ropogott, néhány ága letört-lehasadt, de ő maga állva maradt. A rádióban hallom, hogy a Tátrában micsoda pusztítást végzett az orkán, évszázados tölgyeket csavart ki,
egész erdőrészeket tarolt le. Az én juharom talpon maradt, kiállta a legénypróbát. Büszke
vagyok rá. Egyidős a fiaimmal, s most szinte harmadik fiamnak érzem. És nem tudom
magamnak pontosan megmagyarázni, hogy mért jut eszembe róla Oravecz Imre Halászóembere. A könyvvel tele van az irodalmi sajtó. Oravecz bebizonyította, hogy a paraszti
életanyag ma sem irodalomidegen. Nem kis dolog ez azok után, hogy a nyolcvanas években a magyar irodalomból teljességgel eltűnt a falu és a paraszt, s ha itt-ott mégis megjelent, akkor csak egyfajta ironikus fekvésben, csaknem a Göre Gábor-i paródia szintjén. Az
olvasó nyugodtan azt hihette, hogy valami oknál fogva maga a téma nem szalonképes. Valahogy úgy, ahogy a hatvanas-hetvenes években a polgár volt osztrakizálva a regényekből,
novellákból, a versről már nem is beszélve. Oravecz Imre paraszt-univerzumának akkor is
súlya és fensége van, ha az ábrázolásának éppen a teljes szenvtelenség, a kívülről bevitt
bármi néven nevezendő jelentés nullás redukciója a lényege. Általa irodalmilag rehabilitálódik a természeti ember. S igen, a természet is. A juharom is. S én is. A Halászóember
előtt még talán szégyelltem volna az előbbi juhar-apoteózisomat, ellágyulásomat. Hogyan
is mertem volna sudár fához hasonlítani a fiaimat! Hiszen ma már a hasonlat, a metafora,
a szókép maga is anakronizmus. Az újabb költőiség számára nem a szókép, hanem a szójáték és a különféle retorikai alakzatok, nem a szó, hanem a mondat a „kvintesszencia” (vö.
Margócsy István: „Névszón ige”), a szintaxisba, a retorikai alakzatokba, a szójátékba meg
nem fér bele a természet. Próbáljuk például Alkaiosz háborgó tengerét ma megénekelni:
Mig annyi kínnal álljuk a bősz vihart, / de már az árboc-tőbe kapott a hab, / s a szélcibálta nagy vitorlák / rongya lefoszlik ezer cafatban. Alkaiosztól Rimbaud-ig micsoda
diadalutat futott be a hajó-toposz. Ma bősz viharról vagy szélcibálta nagy vitorlákról ki
merne írni, ki nem félne a gúnyos vigyoroktól, vihogásoktól! Oravecz Imrének köszönhetően íme megint le lehet írni, le merem írni, hogy harmadik fiamnak érzek egy juhart.
Június 27. Átállásom a szerkesztő-számítógépre meglepően simán ment. (Igaz, a programozó fiam hathatós segítsége kellett hozzá.) Ma viszont valami érthetetlen dolog történt a
gépem elektronikus szerkezetének belsejében. Az ún. publikációs tevékenységem kimutatását írtam (az egyetemen évente kérik), mikor a gép percenként önállósította magát. Nem
úgy romlott el, mint a hagyományos írógép, hogy leáll, és annyi. Nem, ez úgy vonaglott a
kezem alatt, mint a vergődő, fibrilláló szív a mellkasban. Éreztem, hogy minden erejéből
ellenáll. Aztán mint valami ideggubanc: ha egy helyen megérintettem, egészen más helyen
rándult össze és szegült szembe az akaratommal. Felidegesített, kimerített. S csodáltam
István fiamat, aki játszva uralja ezt az ideguniverzumot: mikor már végképp nem boldogultam a billentyűkkel és képletekkel, kénytelen voltam őt feltelefonálni. Nagy magabiztossággal mondta kagylóba emlékezetből a számok és képletek tömegét, amelyek segítségével aztán legyűrtem a lázadó gépet.

2011. június

67

Június 29. Járom a várost. Pokoli melegben, s úgy szervezve az utaimat, hogy mindig tudjam, hol van a legközelebbi nyilvános vagy egyéb illemhely: nem tudok szabadulni a „belügyeimtől”. Az ókori fűszerutak keletről, Kínából, Indiából nyugatra vittek, az én fűszerutam a bölcsészkar Duna-parton álló épületétől rendszerint a Kalligram Kiadóig vezet, s
befogja a Hviezdoslav teret, az Óvárost, a Fő teret, a Mihálykapu utcát, s a Felkelés teret.
Csak egyáltalán nem illatos. Beugrom az Egyetemi Könyvtár mosdójába, pokoli bűz fogad.
Balkán. De ilyen piszkos, nem működő, szemetes, elhanyagolt vécét még a valóságos Balkánon sem találni. Egyszer a szlovéniai Kopperban láttam egy vécét, két fülkét egymás
mellett, az egyikben öblítéses angol csésze volt, a másikban pottyantós latrina. Azt mondták, a két illemhely között húzódik Kelet- és Nyugat-Európa határa. A pozsonyi Egyetemi
Könyvtár, úgy tetszik, Koppertól keletre fekszik.
Július 10. Tegnap Dunaszerdahelyen voltam, megnyitottam egy jótékonysági ünnepséget
(a Vámbéry irodalmi kávéházban), de inkább maradtam volna itthon, az íróasztalom mellett, a kaptafámnál: nem tudom, hányadszor győződtem meg róla, hogy mennyire nem
vagyok médiaszereplő. Hiába voltam bizonyos értelemben az ünnepség középpontjába
rakva, valahogy minden rajtam kívül történt, átnéztek rajtam. Sajnos, én nem tudok jópofáskodni, bohóckodni, eladni magamat. Ismert a Mikszáth-bonmot: Az író olyan, mint
a havasi kürt, csak távolról szép a hangja. A média az írót a dolgok közelébe rángatja.
A tévé csinos riporternője azt kérdezte, mi a véleményem az irodalmi kávéház intézményének a felújításáról, de mikor próbáltam megválaszolni a kérdését, a tekintete félrekalandozott, nem érdekelte a válaszom. Azt próbáltam elnyögdécselni neki, hogy az irodalomnak a kávéház sem árt, de az írót az irodalmi kávéház sem teszi színésszé, előadóvá.
A prágai Viola irodalmi kávézó Vladimír Holan Éjszakai párbeszéd Hamlettel c. poémáját
százötvenszer adta elő, de mindig színészek mondták a szövet. Holant nemigen lehetett
volna kényszeríteni sem, hogy a közönség elé álljon: Kampa-szigeti lakásából csak nagy
néha, a halála előtti tíz évben pedig állítólag csak egyetlen egyszer mozdult ki. – Reggel
óta esik az eső, zeng az ég. A rádió Irodalmi Újságát hallgatnám, ha tudnám: a rádióban is
villámlik, rossz a vétel, belefájdul a fejem a recsegésbe. Valaki azt magyarázza, hogy az
Osztrák–Magyar Monarchia Közép-Európája az Egyesült Európa ősmodellje volt. Másvalaki Kosztolányit idézi, aki szerint Mikes Kelemen alkotta meg s írta le először a magyar
„kávéház” szót. Mikes persze még csak a török kávézókra gondolhatott, a magyar kávéházkultúra későbbi keletű. Kár, hogy mindez tegnap nem jutott eszembe, ha ezzel kezdem
a tévéinterjúmat, talán nem ásít bele az arcomba a tévériporter.
Július 11. Még csak háromnegyed tíz, s máris gyötrődtem egy hónapra valót. Őrjöngök
csendben, befelé. Nem megy a versírás sem, úgy látszik, a II. Fülöpről írandó versemnek
a végét végleg elvesztettem. De ha elvesztettem, akkor valamikor megvolt. Hol keressem?
A vers, sajnos, nem így működik, hanem úgy, hogy találunk valamit, s úgy teszünk, mintha azt kerestük volna. S akkor jó a vég, ha teljesen váratlan, sőt abszurd helyen találjuk
meg. Őrjöngő Lóránt például addig őrjöngött, míg végül a Holdban, egy befőttes üvegben
találta meg az eszét. Lóránt és II. Fülöp nem voltak kortársak, de Ariosto és Fülöp kicsit
igen: Fülöp hatéves, mikor a költő meghal. Hogyan kellene összekapcsolni őket? – A gasztronómia és a borászat napja van, a rádió tele van kapcsolódó műsorokkal. Valaki a Hét

68

tiszatáj

Bagoly Szomjas Gusztiját idézi (talán Váncsa Iván, aki meglepően szépen, jóízű tiszaháti
akcentussal beszél): „Egyetlen szerencsétlen ember van, az, akinek kifelé jön a száján az
étel”. Igen, itt van az én „szerencsétlenségem” magyarázata is. – Már azt hittem, az Isten
sem tudna rávenni az olvasásra, napok óta ízetlen minden szó, ami írva van, de a Szomjas
Guszti-idézetet ellenőrizendő úgy belefeledkezem a Hét Bagolyba, hogy most meg már
abbahagyni nem tudom az olvasást. A „kifelé jövő ételről” szóló mondatot nem találom, de
találok valami mást: „Én már nemigen akarok résztvenni az új században. Azt hiszem,
eleget láttam, tanultam, hibáztam. Szép volt, jó volt, de az én szekeresgazdáim már nem
akarnak továbbvinni. A utazó is elfárad az új látnivalóktól.” – Hát ez az: én is elfáradtam
a huszadik század látnivalóitól. S még inkább az élményeitől. – A Krúdy-könyv szépségeitől kigördül a könnyem: sírni, sírni, nagy, tisztító sírással, hogy mindig van azért egy
Áldáska, amelyik a kellő időben megjelenik, s egy kapu alatt „felnyújtja a karját, mintha
imádkozna, s meleg, őszinte, tiszta csókot nyújt át” a férfinak. Áldáska számomra is
akadna, de ki énmellettem Szomjas Guszti? – Közben megtalálom, amit kerestem, s amit
fentebb pontatlanul idéztem: „Szerencsétlen ember csak egy van, akinek a száján jön ki
az, amit megeszik”. Áldja meg az isten Krúdyt, visszavezetett az írott szó értelméhez:
a szépséghez. – Elállt az eső, kisütött a nap, az ablakom alatt feketerigók ugrálnak, két
lábbal egyszerre, mint a verebek. Az egyik hosszú, tekergő gilisztát talál. Felcsípi a csőrébe, szembefordul a nyomában ugráló párjával, s úgy nyújtja át neki a zsákmányát, mintha
csókra nyújtaná a csőrét. Az egyik biztosan Áldáska, a másik meg Józsiás úr. – Áldáska,
Őrjöngő Lóránt, II. Fülöp, Józsiás úr – találkozásuk még a Holdban is reménytelen. S Krisztus után 1999-ben mégiscsak találkoznak. Bennem. Sok van, mi csodálatos, de az embernél még mindig nincs csodálatosabb. Amíg van. Mármint ember. Erről szólna a Fülöpversem. Már csak a végét kell megtalálnom.
Július 17. A rádió Irodalmi Újságában már annyi a nő, hogy műsoraiknak menzesz-szaguk
van. B. Magdáék mindig biztosra mennek, nem kockáztatnak: csak menőkkel dolgoznak.
Jelszavuk, úgy tűnik: Nem az a fontos, hogy mit mond, hanem hogy ki mondja. A mai
adásukból alig emlékszem valamire. Szigeti Laci beszélt Petr Rákos új könyvéről, meglehetősen közhelyesen, ezen kívül Thomas Bernhard két aperçu-je maradt meg a fejemben.
Egyszer Spanyolországban megkérdezték az írótól, hogy mit keres ott, mire ő azt felelte:
olyan gyengén beszél spanyolul, hogy nyugodtan gondolhatja a spanyolokat jobbaknak,
okosabbaknak, mint a németeket. S aztán: a világ legnagyobb csodája, hogy az ember hajlandó önként, saját akaratából is élni. – A tévében Kovács Kati énekel: Most kéne abbahagyni… Még mindig elég jól néz ki, s úgy látom, esze ágában sincs abbahagyni. S tudtommal Th. Bernhard sem önkezével vetett véget az életének. Énekelni, s elmés dolgokat
mondani könnyű! Abbahagyni, önként meghalni nehéz.
Július 20. Aranynak sem fénylik minden verssora. Nézzük a Toldit: „Aztán megragadta
Toldi csak úgy kézzel, Rángatá a csehet szörnyű erejével”. A „kézzel megragadni” enyhén
szólva is tautológia, mert ugyan mivel ragadhatta volna meg mással Toldi a csehet, mint
kézzel? Lábbal talán? Jó. Legyünk nagyvonalúak: a kifejezés azt akarja jelenteni, hogy
Toldi kezén nem volt vaskesztyű, de a magyar ilyenkor azt mondja, hogy „puszta kézzel”.
De hát nem ez itt a lényeg, hanem az a magyar-cseh történelmi rivalizálás, amelynek kö-

2011. június

69

vetkezménye az Osztrák–Magyar Monarchia felbomlása volt. Mert az most már nyilvánvaló, hogy azt Masaryk és Beneš „lobbizták” szét. Ők győzték meg a nyugati hatalmakat a birodalom elnyomó jellegéről, ők írták le vele kapcsolatban először a „népek börtöne” kifejezést. Így álltak bosszút a magyarokon azért, mert azok meghiúsították az 1870–
71-es terveiket az osztrák–magyar–cseh trializmust illetően. Andrássy Gyula lemondással
fenyegette meg a bécsi Hohenwart-kormányt, ha elfogadja a csehek javaslatát.
Július 21. Ezra Pound-ot olvasom, ezúttal csehül. Érdekes, hogy a csehek (Herynková,
Bednář, Mikeš) a nekem oly kedves XXXV. cantót le sem fordították, talán azért, mert
magyar szöveg is van benne. Mert ne álltassuk magunkat: a csehek még ma is tele vannak
magyarellenes indulatokkal. Sőt: ködös elképzeléseikben magyar nemzet mint olyan nem
is létezik, mert tulajdonképpen minden magyar szlovák, és természetesen minden szlovák
cseh. Katona koromban a cseh kollégáim el nem tudták rólam képzelni, hogy hogyan lehetek én magyar. Szlováknak tartottak, aki néha tréfából (à la Švejk) azt állítja magáról,
hogy magyar. – Sok érdekes gondolatot találtam viszont a Pound-könyvhöz kapcsolt interjúban (Donald Hal készítette a költővel, 1960-ban): E. P. a Cantókban azt a hat évszázadot akarta versbe fogni, amelyet Dante még csak jövőként sejthetett. Azaz mintegy ki
akarta egészíteni az Isteni színjátékot a Dante óta eltelt idővel. S tovább: E. P. nagyszülei
bankhivatalnokok voltak, de úgy leveleztek egymással versben, mint nálunk otthon a katonák és a szeretőik. S végül: Talleyrand mondta a politika nyelvéről: „benne a szavak jelentése csak az egyik konferenciától a másikig tart”.
Július 22. Valóban úgy van, ahogy Schopenhauer mondta: az a lármamennyiség, amit az
ember még zavartalanul el tud viselni, fordított arányban áll a szellemi képességeivel,
s így emezek mértékének tekinthető. – Legszívesebben legéppisztolyoznám itt, az ablakom alatt ezeket a trogloditákat, a süketnéma szomszéd két vejét, két bunkó srácot, akik
feltehetően munkanélküliek, mert egész nap a rossz autóikat bütykölik, bőgetik a motort,
s közben még a az autórádióikat is teljes erővel bömböltetik. S hiába dugom be a fülemet,
a füldugókon át is hallom – a szellemi képességeiket. Fried István könyvét (Irodalomtörténések Kelet-Közép-Európában) próbálom olvasni. Nézem a címét értetlenkedve: mi az,
hogy Kelet-Közép-Európa. Valami vagy „kelet” vagy „közép”. Kelet-Közép-Európa értelemszerűen Közép-Európa keleti részét jelentené, de bizonyos körök szóhasználatában inkább óvatoskodás: nem akarnak Közép-Európát, Mitteleuropát mondani (mert hát ugye
az Friedrich Naumanra és „drang nach Osten”-ra emlékeztet!, Esterházy Péter, és bizonyos kánoncsináló csoportok számára pedig Közép-Európa csak „meteorológiai fogalom”!), de Kelet-Európát sem mondhatnak, mert az meg már Oroszország. Marad tehát
a „Kelet-Közép”-féle sumák. Kár, hogy ezt a sumákot Fried István is átvette. Ugyanakkor
el kell ismerni, hogy a jelen pillanatban ő az, akiben az irodalmi Közép-Európa a szövegek
szintjén is összeáll. Ő az a magyar irodalomtörténész, aki, mintegy antedatálva, a volt
Osztrák–Magyar Monarchiának szinte minden nyelvén ért, s épp úgy eredetiben olvassa a
szerb Jovan Jovanović Zmajt, mint a szlovák Pavol Ország Hviezdoslavot, az osztrák
Franz Grillparzert, mint a cseh Jan Nerudát. Olvassa és el is olvassa. S ez nem kis dolog,
mert bizony az említett Monarchia (s a későbbi Magyarország) magyar irodalomtörténészei nemigen figyeltek a velük egy hazában (vagy a közvetlen szomszédságukban) élő cseh,

70

tiszatáj

szlovák, szerb, horvát, román írók, költők műveire. Az ő Közép-Európájuk, valljuk be,
„magyar Közép-Európa” volt, pontosan úgy, ahogy a németeké meg német. Nem tudunk
olyan irodalomtörténetről, amely a történelmi Magyarország irodalmait egységben szemlélte és tárgyalta volna – hacsak a legelsőket, Czwittinger Dávidét (1711) és Rotarides Mihályét (1745) is ide nem soroljuk, de hát azok még latin nyelvűek és nagyon antik-avatag
szemléletűek voltak, s a szerzőik (az egyébként német Czwittinger és szlovák Rotarides) a
magyarországi literátusokat a nyelvükre való tekintet nélkül a „natio Hungarica” tagjaként
kezelték. (Sőt még Bod Péter is, aki pedig 1766-ban már magyarul írta meg irodalmi
lexikonát, azt írja, hogy „Vagynak ezen magyar tudósok seregekben némelyek erdélyi
szász és magyarországi tót nemzetből valók is: de azok mind olyanok, akiktől nem lehet
sajnálni a magyar nevezetet”. Az öntudatos szlovák Wallaszky Pál meg is orrolt rá ezért,
s azzal állt bosszút a szerinte nemzetileg elfogult Bodon, hogy ő viszont – a latin nyelvű
irodalomtörténetében, 1785-ben – a szlovák származású vagy esetleg már szlovákul is író
szerzőknek rendre kétszer, háromszor annyi helyet szentelt, mint a magyaroknak.) Szóval
el tudom képzelni, hogy ha Fried Pista a 18. vagy 19. században él, megírja az ideális
„hungarus” irodalomtörténetet, mindenkit érdeme, s nem nemzetisége vagy vallása szerint méltatva.
Július 23. Ordító jelkép: az ablakom alatt, az utcán egy hajléktalan férfi ütött-kopott
gyermekkocsiban tolja szegényes motyóját. Egyre kevesebb gyermek születik. Gyerek helyett a jövőtlenségünket toljuk magunk előtt, ütött-kopott gyermekkocsikban.
Július 24. Valljuk be: gőgünkben szolgáknak tartjuk kezünket, lábunkat, külső és belső
szerveinket. Azt hisszük, csak nekünk, azaz a csak a fejünknek van véleménye a dolgokról.
Nagy tévedés. Testünk minden része külön gondolkodik: a derekam fájdalma a derekam
gondolkodása. Az orvos persze ki fog nevetni, ha neki is így adom elő a panaszaimat. Neki
csak azt mondhatom: nyilall a derekam. Sőt még ezt se mondhatom, mert szlovák nemzetiségű, nem tud magyarul, a szlovák nyelv pedig nem ismeri a „nyilall” igét, a szlovák derék csak szúr vagy vág, vagy egyszerűen fáj.
Július 25. Kár, hogy Arany János még nem olvashatta Mircea Eliade művét, Az örök viszszatérés mítoszát. Ha ismeri, biztosan nem ír le olyan naiv dolgot, hogy középkori mítoszainkat írástudóink tudós igényessége számolta föl, s ráadásul olyan tökéletesen, hogy a
14-16. században a hun–magyar mondakörnek, az Emese álmának vagy a fehér lómesének már az emléke is csak pislákol. – A teokratikus és arisztokratikus korok népei
annak érdekében, hogy elviseljék történelmüket, vagyis hogy képesek legyenek szembesülni a katonai vereségekkel és politikai megaláztatásokkal, írja Eliade, a kortárs eseményeket kozmogóniai és hősi mítoszokkal értelmezték. Na, már most, teszem hozzá én, ha a
14-15. századi magyar népnek már nincsenek mítoszai (az Árpád-házi királyok magyarságának még voltak, gesztáink és krónikáink bizonyítják), annak csak egy logikus magyarázta lehetséges: a magyar nép az Anjouk és az egyéb idegenből jött magyarországi királyok
alatt már nem érezte magáénak a történelmét. Károly Róbert, Nagy Lajos, Luxemburgi
Zsigmond és a Jagellók győzelmei és vereségei már nem az ő győzelmei és vereségei voltak. S ezek az idegen uralkodók vice versa már nem is éreztek elszámolási kényszert a

2011. június

71

néppel és külvilággal szemben, nem érezték szükségét uralkodásuk „mitikus” legitimációjának, s így a hősi énekeknek a társadalmi bázisa is megszűnt. – Mihelyt a történelmi
személyiség bekerül a nép emlékezetébe, folytatja Eliade, történelmi volta megszűnik, és
életrajzát a mítosz szabályainak megfelelően alakítják át. Az idegennek érzett történelmi
személyiségek nem kerülhettek be a „nép emlékezetébe”, folytatom én a töprengést, mert
feltehetően a nép egykorú mindennapjaiban, tudatában, érzelmi életében sem voltak
olyan közvetlenséggel jelen, mint a korábbiak. – Érdekes módon a délszláv népeknél és a
románoknál kései (14–15. századi) balladák és hősi énekek szólnak Markó kraljevicsről,
Malko pasáról, a Tél királyról (Eliade példái), ilyen kései epikai szövegeik a magyaroknak
nincsenek. (Legalábbis nem maradtak fenn. S nincsenek a szlovákoknak és cseheknek
sem.) Vajon miért? Valószínűleg ugyanazért, amiért a kozmogóniai és hősi mítoszaik már
korábban eltűnnek: ezekben az időkben hiányzott az a művelt (népnyelvű, nemzeti) közeg, amely a mítoszokat átmenthette s a balladákat, hősi énekeket megteremthette volna.
(S tegyük még hozzá: ha csenevész formában mégis létezett, akkor ambivalens helyzete is
béníthatta: az idegeneket sajátjaiként kellett volna szeretnie, hisz azok az ő nevében uralkodtak, s így még a határozott szembefordulás lehetőségétől is megfosztatott.) A román és
szerb fejedelemségek önállóságának megszületése és fénykora viszont hozzávetőlegesen
pont azokra a századokra esik, amelyekben a magyar (szlovák, cseh) nép az idegen királyok (és a velük megjelenő idegen nyelvű művelt rétegek) hegemóniája alatt lassan elidegenedik a saját történelmétől. A román és szerb népnek ekkor „nemzeti” (bár legtöbbször
Bizáncnak vagy a törököknek alárendelt) fejedelmeik vannak, akik valamiféle udvart is
visznek, s ott a görögül vagy latinul gyengén tudó műveltebb rétegek nem idegenből hozott nyelveken, hanem a „bennszülött” nép nyelvén értekeznek egymással, s szereznek
időnként hősi énekeket a Bizánccal és a törökökkel folytatott harcokról, az idegen megszállókkal való egyértelmű szembefordulásról. (S tegyük hozzá: a délszláv énekesek népnyelvi készségeit a szláv nyelvű pravoszláv egyház is nagyban erősítette, nem közvetlen
ráhatással persze, hanem inkább csak úgy, hogy a nép nyelvének a használatát a műveltebb körökben sem tiltotta. Nem úgy a latinul beszélő és író római hitű papság, amely valóban nem sok megértést tanúsított a nép nyelvével szemben.)
Július 27. Még sohasem láttam bikát tehénnel küzdeni. Sőt gyermekkoromban megfigyeltem, hogy ha egy szuka nekifordult a kan kutyának, akkor az nem viszonozta a harapásokat, kitért a küzdelem elől, kedvetlenül otthagyta a szukát. Amit hát a férfi-nő viszonyban
lovagiasságnak hívunk, feltehetően nem elhatározás műve, hanem természeti adottság,
atavizmus. A férfinak ezzel a természeti „adottságával” él vissza az ukrán irodalom üdvöskéje, Okszana Zabuzskó, mikor a brit pszichológusok egyik feminista ízű tesztje alapján
diadalittasan kijelenti, hogy a férfiak „erkölcstelenebbek”, mint a nők. (Új Könyvpiac,
1999. június-július.) A tesztelők azt akarták megtudni, hogy van-e különbség a fiúk és lányok erkölcsi érzéke között. A következő kérdést tették föl 11 éves lány- és fiúgyermekeknek: Van egy férfi, akinek a felesége halálos beteg. A gyógyszertárban kapható valami drága csodaszer, amivel meg lehetne menteni az asszony életét. A férfinak nincs pénze a
gyógyszerre. Szabad-e ellopnia a gyógyszert? – A fiúk kivétel nélkül azt válaszolták, hogy
igen, sőt el kell lopnia a gyógyszert, a lányok pedig azt felelték, hogy lopni nem szabad, el
kell mondani mindent őszintén a patikusnak. – Zabuzsko a feminista kérdésből feminis-

72

tiszatáj

ták módjára vonja le a tanulságot. Ha a kérdést ugyanis úgy teszik föl, hogy a férfi beteg,
s az asszony akar (a férfi érdekében) lopni, a fiúk válasza feltehetően egész másként hangzott volna. Abban az esetben is kímélni, védeni kívánva a nőt, valószínűleg azt felelték
volna, hogy a nő a férfi érdekében se lopjon, mert elkaphatják. Hagyja inkább elpusztulni
a férfit, esetleg – beszéljen a patikussal. – Igaz, ez a fajta férfilovagiasság, pontosan a nők
feminista reakciói miatt, ma már erősen inog.
Július 29. Hallom a rádióban, hogy Milošević Iliescuval szövetkezett a magyarok ellen,
mert azok, úgymond, a jövőben Jugoszláviában is, Romániában is problémákat okozhatnak, veszélyeztethetik az európai stabilitást. Milošević egy füst alatt akar végezni az albánokkal és a magyarokkal. S majd küldi a vajdasági magyarokra is az orosz kozákokat
(akikkel állítólag tele van Koszovó, és tízszer olyan vérengzők, mint maguk a szerbek), s folytatódhat a százötven éves orosz–magyar konfliktussor (1849, 1914–18, 1944–45, 1956).
Július 30. Az idő hajnal 5,25. Most kel a nap is, mintha összebeszéltünk volna. A vasúton
túl már learatták az árpát, a szalma hatalmas, szabályos téglákba van kötve, a téglák a sejtelmes hajnali ködben álcázott tankoknak tűnnek. Várom, hogy támadásra induljanak.
Valóságos tankot 1968-ban láttam utoljára. Azok is orosz tankok voltak.
(folytatása következik)

SZEKERES FERENC: HARMÓNIA METAMORFÓZIS (RÉSZLET)

SZEKERES FERENC: BENTRŐL KITEKINTVE

Tanulmány
FRIED ISTVÁN

A magyar történelem – cseh szemszögből

„A brünni Masarykova Univerzita nagynevű professzora a történettudós feltáró munkásságával végiggondolta, ami időnként szembeállította népeinket, de ő azt kereste, ami összeköti a két népet.
Vállalva a diktatúra korában a mellőzést, a félreállítottságot is. Cseh–magyar történelmi kapcsolatok a címe a magyarul is megjelent alapvető történeti, irodalom- és művelődéstörténeti tanulmányokat tartalmazó kötetének.”
(Kabdebó Lóránt)1

Aligha akad merészebb és kockázatosabb vállalkozás annál, minthogy valaki „kívülről”
szemlélje és tanulmányozza, elemezze és rekonstruálja (akár egy szomszédos) nép, nemzet
történetét. Hiszen nem részese annak a beavatottságnak, hagyomány-képzetnek, nyelvi elgondolásnak, amely (nem egyszer eleve) kijelöli a rálátás, a nézőpont jellegét, és amely
szoros, meghitt, a revoltálás ellenére (vagy éppen azért) bensőséges, még ha időnként viharos, kapcsolatot feltételez író és olvasó, értekező és anyanyelvi befogadó között. Ugyanakkor ennek a hátrányos helyzetnek akadnak roppant előnyei is: hiszen a „kívülről” érkezőt nem köti gúzsba a beavatottak akart–nem akart egyessége, megkerülheti azokat a
hol írásban rögzített, hol csupán a szóbeliségben hagyományozódott előfeltevéseket, amelyeket egyesek a „kultusztörténet”-ben vélnek megragadhatónak, mások egy tárgyalás- és
szemléletmód kötelező vállalásával visznek tovább, megint mások a megszakítatlanság,
a folyamatosság illúziójával hisznek kutathatónak. Ilyen módon előnyök és hátrányok,
„nemzeti” elvárások és „idegen” nézőpontú újra-gondolások közepette kerülhet szembe
egy értekező az összehasonlító irodalom- és történettudomány dilemmáival: a saját meg
az idegen értelmezésekor2 át kell szerveznie mindazt, ami eddig ez ügyben elhangzott. Hiszen a kutatási tárgy választása döntés ebben a kérdésben, sajátjává kell integrálnia, ami
sok szempontból idegen, az „eredetileg saját” köréből pedig, ha akarna, sem tudna kilépni,
és miért is akarna, hiszen hozadéka éppen az összehasonlító szempont érvényesítésével
provokálhat, hozhat újat és meglepőt, körvonalazhat eddig nem sejtett vitatémát, hathat
„visszafelé” a sajátnak hitt „hazai”-ra, hathat „előre” az eddig „idegen”-ként elkönyvelt,
nem egyszer ellenségesnek tekintett kutatási tárgyra. Így előnyök és hátrányok között indul el az a kutató, aki (bizonyos mértékben) eltávolodik attól, amit hazai, nemzeti hagyománynak szoktak tekinteni, de nem azonosul teljes mértékben a másikkal, a kutatásra kiszemelt történelem, irodalom anyanyelvi, „hazai”, „nemzeti” ágenseinek, reprezentánsainak nem egyszer megrögződött elgondolásaival. A leginkább egyszerűnek és kézenfekvőnek a kapcsolattörténet tetszik, a komparatisztikában genetikus érintkezéseknek nevezett

2011. június

75

„létezésmód”-ja két irodalom, két történelem epizódjainak, mozzanatainak, irányainak,
szereplőinek, részint a hatástörténet folyamatát végigkísérve, mindenekelőtt az eszmetörténet adatait felhasználva, részint a nemzetkép-kutatás módszereit érvényesítve, torzképek, sztereotípiák, „pozitívum”-ok keletkezését, historikumát, változásait nyomozva irodalmi művekben, képzőművészeti alkotásokban, daljátékokban, de közmondásokban és
szólásokban is, valamint a publicisztikában. Ismétlem: annak ellenére, hogy sok törődést
igénylő feltáró munkáról van szó, valójában még a negatív „hozzáállás” fölcserélése a tudományosabbra-tárgyszerűbbre sem követeli meg a kutatótól, hogy eltávolodjék a hazai
tudomány „paradigmá”-itól, nem szükséges módszertanilag átlépni a határt, hiszen az
önazonosság keresésekor nem kell feltétlenül kitörni a hazai tudományos-publicisztikai
élet keretei közül: legfeljebb káros előítéletek szerkezetének átvilágítása, ezáltal a hazai
beidegződöttségek leleplezése terén történhet, a maga területén rendkívül jelentékeny,
sok hasznot hajtó előrelépés, ám a följebb említett határátlépésre nem bizonyosan kerül
sor, nem két történelmi látásmód, nem két irodalomtörténeti elképzelés szembesül egymással, hanem az egyik aspektusából a másik erőteljes bevonása (igaz, ezáltal lépés a közös gondolkodás irányába).
Még valami a határátlépésről; az első tényező, amit érdemes megemlíteni: „nyelvi”
természetű. Adott esetben, amennyiben egy cseh kutató magyar irodalmi, történeti tanulmányokat tesz közzé, természetes, hogy a magyar nyelvű „szakirodalmat”, sőt, a „primer” irodalmat is tanulmányozta. Kérdés: a magyar nyelvi anyag miféle asszociációkat ébreszthet benne? Hiszen – még abban az esetben is, ha sok éven át együtt él az áttanulmányozandó anyaggal – egészen más nyelvi, irodalmi, történelmi emlékeket, ismereteket hoz
magával, nem pusztán a cseh–magyar érintkezések értelmezését illetőleg, bár abban a tekintetben is, hanem más képzettársításokkal számolhatunk egy anyanyelvi és egy nem
anyanyelvi olvasó esetében (például más tájélménnyel!). A második tényező: a valahová
tartozás tudatosulása, amely nyilván nem független a kutatói beállítódástól, amely viszont
az iskolai, felsőbb iskolai, környezeti hatásoknak van vagy lehet „kitéve”, beleértve a forrás-tanulmányozás módszerét, a tanulmányutakat (az azok alkalmából szövődött barátságokat, az együttműködés hétköznapjait és ünnepnapjait). A harmadik tényező: a tágabb
körben megjelölhető, a kontextusé, ezt akár bizonytalanul közvéleménynek lehetne nevezni (tudományos közvéleménynek éppen úgy, mint a tömegkommunikációs eszközök
kialakította, befolyásolta közvéleménynek stb.), egyáltalában, arról volna talán szükséges
a továbbiakban töprengeni, hogy a választott diszciplínának mekkora a társadalmi és/vagy
tudományos presztizse, adott esetben rendelkezik-e a hungarológia megfelelő, ösztönző,
továbbgondolható cseh hagyományokkal, mennyire része a magyar irodalom, történelem,
a művészetek ismerete annak az általános műveltségnek, amelyet a cseh társadalom elfogadni látszik. Akad-e elegendő súllyal rendelkező előzmény, amely hitelesíthet egy cseh
hungarológiát (vagy majdnem elölről kell mindent kezdeni? Vagy „meg kell harcolni”
e diszciplína cseh befogadásáért?). Egyszóval: várható-e a cseh tudományosság, a művészetek számára valami újszerű, valami önmagánál jelentékenyebb a cseh hungarológiától
– és ez természetesen fordítva is megkérdezhető; a magyar bohemisztikának van-e valami
többlete „önmagához” képest, vagy megragad-e a kapcsolattörténetnél?
Nemcsak a mottó utal a cseh hungarológus, Richard Pražák életét és munkásságát
meghatározó dilemmákra, amelyek művekben történő feloldódása egyben a (kelet-) kö-

76

tiszatáj

zép-európai komparatisztika számára is felbecsülhetetlenül fontos tanulságokkal jár, és
amelynek első igazi felmérésére akkor és úgy kerülhet sor, hogy megjelent a szerző által
írt, összeállított teljes magyar történelem (a legkezdetektől 2009-ig!),3 s ez az egyszemélyes történeti áttekintés egyben egy szorgos munkában eltöltött, mind a cseh, mind a magyar tudományosság számára alapműnek (!) bizonyuló könyvek, tanulmányok, könyvfejezetek, utószavak, népszerűsítő cikkek szintézise.4 Olyan kutató teljesítménye, aki a (kora-)
középkori legendáktól kezdve a humanista érintkezéseken át a felvilágosodás és a romantika közös tudománytörténeti vállalkozásáig végezte feltáró tevékenységét, ideértve a történeti kapcsolatokon kívül az irodalmi, művelődés- és művészettörténeti kapcsolatokig,
ezen keresztül a „párhuzamosságokig” a szinte teljes történeti „anyagot”, hogy aztán a századfordulós modernség (például) egy megszerkesztett Juhász Gyula-kötettel prezentálódjék, majd a magyar modernség további fázisai szintén elsősorban irodalmi/irodalomtörténeti aspektusból kerüljenek a cseh olvasók elé, részint a viszonylag kevesekhez eljutó
Amicus (cseh–magyar) folyóirat, majd évkönyv hasábjain összegződjék e kapcsolatok hozadéka, részint egy népszerűsítő, turistáknak szóló Magyarország-könyvecske legyen előtanulmánya a szintézisre vállalkozó nagyobb munkának. Mielőtt ennek ismertetésébe
kezdenék, nem árt a szerzővel alaposabban megismerkedni, fölmérni, miért éppen ő, miért ekkorra, miért „így” jelentette meg ezt a szerény című, igen terjedelmes kötetet (már
a cím fordításával bajban vagyok, ugyanis adekvát magyar terminológia az Uhersko és a
Mad’arsko megkülönböztetésére nem létezik, kénytelen vagyok beérni a történeti Magyarország és Magyarország megnevezéssel; s hogy a szláv jelölésektől lényegileg eltér a magyar, ebből már többen vontak le következtetést, ilyképpen a magyar szlovakista Sziklay
László). A történeti Magyarország és Magyarország története adatokban. Közvetlen (terminológiai előzményül a szintén brünni történész-professzor, Jozef Macůrek magyar részről vitatott kötete említhető meg: A magyarok és a magyar állam története.5 Richard
Pražák felfogásában egyfelől megírható és megírandó a történeti Magyarország históriája,
és ez nem kizárólag a magyaroké, hanem a magyarokkal együtt élő népeké, szlovákoké,
horvátoké (Horvátország története I. László és Kálmán óta sorolandó ide), szerbeké, románoké, részben a szlovéneké és ukránoké (ruszinoké) etc. Valamint az első világháborút
lezáró és különféleképpen fogadott, értékelt, értelmezett békeszerződések utáni Magyarországé, amelyben a nemzetiségi kérdés más dimenzióban kísérhető nyomon (óhatatlanul ki kell térni az utódállamokba került magyarságra, amelynek története összefonódik a
többségével, ám művelődés-, irodalom- stb. története a magyar kultúra historikumának
messze nem jelentéktelen fejezete). S itt ezen a ponton eleve széttartóak az álláspontok.
Amennyiben Macůrek könyvével tartunk, és a magyar állam története, mondjuk Szent
Istvántól 1920-ig, a könyv tárgya, akkor indokolatlan egy önálló entitásként felfogott
Szlovákiáról beszélni, mint teszik ezt oly sokan, nemcsak a szlovák történészek közül, akik
a maguk államát a „legkezdetekig” vezetik vissza, oly történelmet konstruálván, amely valójában a történeti Magyarország jogi, állami keretein belül sosem alkotott külön egységet,
kiváltképpen nem a mai Szlovákia területének egészéét. S amennyiben a történeti Magyarországról esik szó, hasonló a helyzet: ellenben a szlovák és a cseh felfogás igényli az elkülönítést. Ezúttal nem vitatémaként jegyzem meg, miszerint a mai Szlovákia sosem volt kizárólag a szlovákok területe, a honfoglalás óta egyes részeken magyarok laktak, más részekre telepítés következtében németajkú lakosság költözött, nem hagyhatók ki az ukrá-

2011. június

77

nok sem. Igaz, a szlovák állam története (Csehszlovákián belül) csupán 1918/19-től írható
meg, az önálló szlovák állam gondolata sem régi keletű, a cseh–szlovák megjelölés egykor
nyelvi természetű volt; a szlovák evangélikusok bibliai cseh nyelvét és kultúráját fedte jó
darabig, ennek jelentősége elkezdett csökkenni, amikor a ma használatos szlovák irodalmi
nyelv létesült, a közép-szlovák nyelvjárásra építve.
Akad még jó néhány olyan epizód, amely a cseh és a magyar álláspont összeférhetetlenségére utalhatna, ilyen a magyar honfoglalásé, különösen František Palacký értelmezésében, ez már a kortársak között vitatéma volt, noha Palacký történeti munkája többek
között Arany János Toldi szerelmének forrása volt, s Palacký a Magyar Tudományos Akadémia külső tagjává lett, sűrű magyar kapcsolatait éppen Pražák tárta föl egy igen alapos,
korai értekezésében. A békeszerződések és fogadtatásuk, akár a Magyar Revíziós Liga tevékenykedése nem kevésbé késztethetne „ellenséges” nézőpontok kialakulására, hiszen egy
cseh történész nemigen ítélheti el a fehérhegyi csatában elvesztett cseh függetlenség újraszületését, miként a dualizmus kori „cseh kérdés” értelmezése nem kevésbé térhet el, a kortársak között is vita támadt a dualizmus versus trializmus kérdésében (Kossuth Lajos emigrációs álláspontját cseh körök üdvözölték, míg az osztrák–magyar dualista felfogás erősen
hozzájárult a csehek elidegenedéséhez a Monarchiától). A Beneš-dekrétumok megítélésében
még mindig nem közeledtek lényegesen a cseh és a magyar történészek (olyan politikai megfontolásokra hallgatva, amelyek nem bizonyosan segítik a viták higgadt tárgyalását)…
„Adataimat” Richard Pražák műveiből kölcsönöztem, egyben jeleztem azt a „köztes”
pozíciót, amelyet egy cseh hungarológus, egy magyar bohemista elfoglalt (vagy el kellene,
hogy foglaljon). „Köztes” olyan értelemben, hogy egy efféle magatartás kizárja a teljes
azonosulást mind a cseh, mind a magyar állásponttal, azonnal helyesbítek: nem hisz az
egyetlen, „nemzetire” színezett narratíva jogosultságában, és nem megalkuvásképpen tartja szem előtt a római jogot, miszerint hallgattassék meg a másik rész, hanem azért, mert
minden nemzeti narratíva fél-igazság (amennyiben igazság), amely egy másik fél-igazsággal
való szembesülés során értelmezhető csupán. Nemigen volna célszerű a teleologikus, a nemzetállamra mint végcélra irányuló elképzelésnek alárendelni az alternatívák mérlegelését,
még súlyosabb, ha egy történész saját erényeket, idegen bűnöket tesz meg vizsgálata tárgyává, a leginkább félre visz, ha csupán a gyanú hermeneutikájával számol (a másik fél
lenne a gyanú címzettje).
Mielőtt bárki arra a következtetésre jutna, hogy kizárólag a „nemzeti”-nek nevezett
narratíva akadályozná szemléletek jóakaratú szembesítését, két megjegyzést tennék.
1. Az európai tudat ellenében munkál az a típusú nacionalizmus, nemzeti kizárólagosság (öncélúság), amely a saját meg az idegen (sajátnak tartott, idegennek bélyegzett) öszszeférhetetlenségét, egymáshoz közelíthetetlenségét a maga önazonossága előfeltételének
hiszi, akár a tudományokban meghirdetett nemzeti önelvűség, amely kizár mindenféle hatástörténeti mozzanatot önnön historikuma fölvázolásakor.
2. A XIX. században fölerősödő „nemzeti” mozgalmak nyelvi, majd politikai fázisa
előbb-utóbb a darwini létharc szerint értelmezte az egymással versenyben lévő nyelvek,
kultúrák, politikai mozgalmak törekvését emancipálásukra, elismertetésükre (olykor hegemonisztikus szándékuk igazolására). A mozgalom vezetőit átható veszélytudat fogalmaztatta meg a nemzetállam megteremtésének szükségességét, amelyből kizárattak az alternatív tényezők; cél lett a többnyelvűség helyett az egynyelvűség, a multikulturalitás he-

78

tiszatáj

lyett az egy, domináns kultúra, a kölcsönhatások helyett a „kultúrlejtő”-nek elképzeltetett
folyamat. Nem állítható, hogy a területi változások igazságosabb, méltányosabb helyzetet
eredményeztek volna, elsősorban a többség–kisebbség jellegében állt be fordulat, a mind
inkább „tökéletesebb” központosítás sikeresebb, erőszakosabb asszimilációval járt együtt.
Mármost, ha végiggondoljuk följebb lejegyzett két pontunkat, a „másik” történetét monográfiába szervező szerzőnek állást kell foglalnia a nemzeti mozgalmak, a nemzetiségi kérdés, a többnyelvűség, a multikulturalitás kérdésében. Az a tény, hogy Richard Pražák kötetében a legújabb kor felé közeledve külön fejezetben kapunk beszámolót Magyarország
nemzetiségi kérdéséről, csak helyeselhető, hiszen ez volt az a problémakör, amelynek megoldatlansága az Osztrák–Magyar Monarchia „nyugati” megítélésében szerepet játszott, megváltoztatta a békés szándékairól kevéssé ismert Oroszország törekvéseihez fűződő viszonyt,
s nem utolsósorban lehetetlenné tette Magyarország népei érdekeinek kívánatos egyesítését.
Hogy Richard Pražák megkerüli e veszélyeket, és pályájához híven, annak betetőzéseként egy cseh nézőpontú magyar történetet tett az asztalra, következik annak a köztességnek tudatosulásából, amely a cseh–magyar érintkezések és általában a kelet-európai, kelet-közép-európai összehasonlító kutatások során végzett munkájának tapasztalataiból
származik. Ugyanis akként fogta föl az általa bemutatott tudományos és történeti személyiségek cseh, illetőleg magyar érintkezéseinek demonstrálását, mint egy szükséges és sokak által igényelt dialógus kísérletét, amelynek minden esetben egy tágabb kontextusban
elfoglalt pozíció adta meg jelentőségét. A szerző magyar története sem marad meg a szűkebb keretek között, a cseh–magyar viszony (már a középkor dinasztikus harcaiban, megbékéléseiben, házasságkötéseiben, uralkodói terveiben) sem csupán a két országra, nemzetre tartozott, hanem közép-európai vonatkozásokkal is bírt, mint ahogy a joggal kiemelt
1335-ös visegrádi királytalálkozó is fölfogható akként, mint egy virtuális Közép-Európa
első tudatos artikulálása, a (mai) visegrádi hármak, illetőleg négyek hivatkozási alapja.
A történeti Magyar-, Cseh- és Lengyelország a Jagello-uralkodók révén hozzájutott a korai
közép-európaisodás lehetőségéhez, ám ezzel az uralkodók nem tudtak élni, a délről fenyegető török, a nyugatról fenyegető Habsburgok kedvezőtlen szituációt teremtettek, hogy
azért éppen a művelődés terén honosodjék meg a humanizmus. Kiegyensúlyozottnak tetszik Mátyás király uralkodói évtizedeinek bemutatása, miként a könyv szerzője nem követi számos elődjét, a husziták észak-magyarországi betörésének apologetikus, egy korai
cseh-szlovák tudat feltételezésében. Egyszóval, lett légyen szó az Árpádházi uralkodók
Kárpát medencei ténykedésének rajzáról (a cseh királyokkal nem mindig ápoltak baráti
kapcsolatokat, különösen nem IV. László), vagy Bethlen Gábor és a csehek viszonyáról,
a tárgyszerűség jellemzi az előadást, előtérbe állítva a cseh közönség előtt kevéssé, netán
alig ismert adatokat, elbeszélve a történetet, méghozzá oly módon, hogy a szakszerűség ne
szenvedjen kárt. Több évtizedes pedagógiai-egyetemi előadói tapasztalat biztosítja azt a
fajta „érthetőség”-et, amely messze nincs ellentétben az intellektuálisabb megközelítéssel,
de amely tekintettel van a várható olvasókra, azok előismereteire, esetleges téveszméire
vagy elfogultságaira. Ezzel párhuzamosan a saját kutatási eredményeit a magyar történetírás eredményeivel, szempontjaival, elgondolásainak megfontolásra ajánlásával dúsítja
föl. De megőrzi tudósi szuverenitását, ama bizonyos „köztes” helyzetet, mely lehetővé teszi
törekvését a cseh és a magyar kutatás hozadékának józan mérlegelésére, felhasználására,
népszerűsítésére. Hangsúlyozódik, hogy cseh tudós csehek számára készítette művét, ez

2011. június

79

azonban nem jelenti azt, hogy ne legyen tekintettel arra: az idegennek tekintett történelem méltányos befogadása egyben számos ponton a cseh történelem megbízhatóbb, sőt:
hívebb ismeretét segítheti elő. Nem pusztán az érintkezési pontok (s ezek „sokan vannak”)
kimerítő, sokoldalú prezentálása közelíti a cseh olvasóhoz Magyarország történetét, hanem Pražák számít a cseh történelmet igen alaposan ismerőkre, azokra, akik rádöbbennek
a párhuzamosságokra. A közép-európai sorsközösség ugyan ritkán bukkan föl a kötetben,
miközben a kötet egésze, a tárgyalás „szelleme” ezt látszik megcélozni, erre látszik figyelmeztetni. S minthogy Richard Pražák Brno egyetemén nem csupán a hungarológiába sorolható tárgyaknak volt előadója, hanem a (kelet-)közép-európai történelmi stúdiumoké
is, kamatoztatja ebben a könyvben az e területen megszerzett tudását. Olyan úttörő vállalkozások dicsérik munkásságát, mint például a „kelet-közép-európai nyelvi neológia” (közkeletű szóval, némileg pontatlanul: a nyelvújítások) hasonlóságainak és eltéréseinek
elemzése, vagy az a tudósi együttműködés, kölcsönös érdeklődés, amely a felvilágosodás
„tudós köztársaság”-ának résztvevőit jellemezte, s amely a történetírásban a kölcsönös áthallásokra teheti figyelmessé az érdeklődőket. A cseh Magyarország története több feladatot vállalt: elsősorban ugyan politikatörténet, de művelődéstörténet és kapcsolattörténet
is, kitekint, noha korántsem legfontosabb tényezőként, a gazdasági életre, a társadalomtörténetre, s mint volt róla szó, nemzetiségtörténetre úgyszintén.
Visszatérve arra a korszakra, amelyet a cseh történetírás a nemzeti ébredés periódusaként tárgyal, annak egyik jelentős szakasza az ún. nyelvújításoké, nyelvteremtéseké, amelyeket akár stílusújításként is aposztrofálhatnánk, összefüggésben a nemcsak a cseh és a magyar irodalomtörténetben fontos „fordítói mozgalmak”-kal. Az európai nyelvi standardhoz
való felzárkózás, az anyanyelv emancipálása a tudomány és a vallás nyelvével, a latinnal, az
arisztokrácia nyelvével, a némettel (amely jó darabig az európai irodalmak felé tájékozódás
nyelve is volt) egyben a nemzeti mozgalom egyik fázisaként számít, amely aztán az intézményi keretek megteremtésével, majd a politizálás nemzetiesítésével folytatódott. Ez a folyamat szépen demonstrálható a cseh és a magyar történelem párhuzamaival, amelyekre
Pražák korábban tanulmányokban, e könyvben a megfelelő fejezetekben figyelmeztetett.
Ennek a könyvnek szigorú és áttekinthető szerkesztése lehetővé teszi egyfelől a magyar
történelem kronologikus tárgyalását, az időrendi előrehaladás szerinti tanulmányozását,
másfelől viszont kiegészül a politikatörténettel összefüggő, ám bizonyos autonómiával
rendelkező művelődéstörténeti fejezettel, amely ugyan kronológiailag újrakezdi a történetet, valójában ez az újrakezdés a történetnek egy más aspektusból elbeszélt fejezete: így
ugyanazt több nézőpontból láthatjuk. A fejezetek élén rövid áttekintés összegzi a fontosabb eseményeket. Ezek aztán – újabb fejezet – évszámokra lebontva, hol évenként, hol
fél, illetve egész évtizedenként részletezik a történéseket, majd hol a kor cseh–magyar
kapcsolatairól van szó, hol a kultúra (ideértve az iskolaügyet) eseményeiről. A 13. fejezet
öt évszázad cseh–magyar kapcsolatait tárgyalja a szerint az időrendi beosztás szerint, miként a korábbi fejezetek periodizálták a magyar történelmet. E kapcsolattörténeti része a
kötetnek Pražák alapkutatásainak summáját adja, mindazt, amit korábban könyvekben,
tanulmányokban kifejtett. Szinte egyetlen olyan személyiség sem hiányzik Pražák áttekintéséből, akinek szerep jutott a kapcsolattörténetben, s az nyilván a cseh meg a szlovák történetírás hagyománya, hogy az egyes szereplőkről megtudjuk, hol született, s ha a mai
Szlovákia területén (vagy akár Csehország területén) született, nagy valószínűséggel a sze-

80

tiszatáj

rint a felfogás szerint szlováknak számít. Ami persze nem olyan magától értetődő, főleg
nem a nyelvi nacionalizmus előtti korszakban, amikor is efféle választásra, a nemzeti hovatartozás makacs igazolására nem volt szükség. Éppen Pražák kutatásaiból tudjuk, hogy
csehországi (azaz cseh területen született) művészek (zenészek, festők, színészek) minden
probléma nélkül illeszkedtek be más anyanyelvű közegbe, František Xaver Girzik (Jiržík)
Pest-Budán fejtette ki írói-színészi tevékenységét, István királyról írt drámáját (magyar
történeti források alapján készült) Katona József fordította magyarra, Girzik nemcsak a
német, hanem a magyar nyelvű színtársulatban is vállalt szerepet. Ez a kulturális átjárhatóság olvasható ki a Pražák közzétette cseh–magyar kapcsolattörténeti fejezetekből, ismétlem, főleg a nyelvi nacionalizmust megelőző periódusból, mikor a haza, a nemzet egészen más attribútumokkal rendelkezett, mint majd fog a XIX. században, amikor is a kölcsönös fordításirodalomé lesz a vezető szólam. (Nem eléggé tudatosodott, hogy Petőfi és
Jókai igen népszerű volt cseh területen, már Petőfi életében jelentek meg versei cseh fordításban, de Arany János és még inkább Madách Imre se volt egy időben ismeretlen
szerző, ugyanakkor a XIX. század végétől Jaroslav Vrchlický verseit sokan fordították magyarra, például Juhász Gyula, Kosztolányi Dezső és Szabó Lőrinc, valamint a századforduló több, mára elfelejtett magyar költője). A kapcsolattörténet ebben a felfogásban nem
csupán – fontos és kevésbé fontos – adatok egymásutánja, hanem tendenciák, egymáshoz
közelítések, a kulturális kiegyenlítődésre törekvés jelződése. Richard Pražák a legkorábbi
időszaktól máig (például Márai Sándor cseh népszerűségéig) kíséri végig a történelemnek
ezt a változatát, s előadásából alig-alig tetszik ki, hogy kutatóként, fordítóként, utószavak
írójaként és nem utolsósorban a Cseh Köztársaság első nagyköveteként mennyi mindent
tett írásban és szóban, tanárként, közvetítőként és diplomataként azért, hogy e kapcsolatok tartósak maradjanak. Valójában ez a kötet mintegy összegzi e fáradozásokat, ilyen
módon ösztönzi a kutatást, a diplomáciát, a fordítókat a folytatásra.
Természetszerűleg maradtak és még jó darabig maradnak „nyitott” kérdések. Míg az
1918 előtti korszakok nemzetiségi kérdését a megfelelő terjedelemben tárgyalja Pražák
könyve, felhasználva a magyar szakirodalmat is, talán még magyar részről is több teret
igényelne azok küzdelmének rajza, akik az igazságtalan és méltánytalan kormányzati
nemzetiségpolitika ellen küzdöttek. (Ady Endre!) Jóllehet Mocsáry Lajos két ízben is felbukkan a könyvben, szlovák és szerb kapcsolatai talán behatóbb tárgyalást igényeltek volna. Ugyanakkor (természetesen e könyv kereteit meghaladta volna) érdemes lenne összevetni a magyarországi nemzetiségpolitika elveit, irányait, hétköznapjait Európa más államainak hasonló jelenségeivel, s itt nem elsősorban a cári Oroszországra, kíméletlen
oroszosítási akcióira gondolok, hanem arra, milyen sors jutott a művelt Franciaországban
vagy Angliában a „nemzetiség”-eknek, különös tekintettel a XIX. században már felfellángoló ír kérdésre. Ezzel szemben az „utódállamok”-ba került magyarság beillesztése
a magyar történelembe szintén töprengést igényel. Mert szavakban, olykor paragrafusokban az egyéni nyelvhasználat, a parlamenti képviselet esetleg biztosítva volt, a gyakorlat
azonban a magukat demokratikusnak hirdető utódállamokban (noha a királyi Jugoszlávia, korábban SHS Királyság ezt a legkevésbé mondhatta el magáról) a kollektív jogok törvénybe foglalása nem történt meg, s az utóbbi esztendők fejleményei nemcsak sugallják,
hanem tanúsítják, hogy mindenféle területi, kulturális autonómia fölvetése meglehetősen
ideges reakciókat vált ki a többségi elitből és nemzeti intézményekből, a szeparatizmus

2011. június

81

vádját fordítva a kisebbségi igények ellenében. Nem állítom, hogy a két világháború közötti revíziós tevékenység nem egy pontján nem volt erősen támadható, azt sem, hogy a
„mindent vissza” követelése tekintettel lett volna a demográfiai viszonyokra (ezek azóta
jócskán megváltoztak, és ez nem írható a „természetes” asszimiláció rovására, a többségi
erőszak szerepét azért nem ártana felülvizsgálni!). Ugyanakkor az Osztrák–Magyar Monarchia felosztásával nem valósult meg Közép-Európa békéje, nem valósult meg a sokat
hangoztatott „önrendelkezési jog”, a határok kijelölése a legtöbb helyen aligha volna védhető, s a létrejött államok szintén többnemzetiségűek, többnyelvűek voltak, s az ebből fakasztható előnyöket éppen olyan kevéssé használták ki, mint a dualizmus évtizedeiben az
Osztrák–Magyar Monarchia hivatalossága. 1945-ben és azt követő néhány esztendőben a
„kollektív bűnösség” elvének hangoztatásával, a méltányosság helyett büntető akciókkal új
sebek keletkeztek ott, ahol a kölcsönösen okozott sebeket be kellett volna gyógyítani.
Pražák dicséretére legyen mondva, hogy könyvében helyet kap Esterházy János, megemlítve, hogy az ún. önálló szlovák állam parlamentjében egyetlenként nem szavazta meg a
„zsidó-törvény”-eket. Más kérdés, hogy a Szlovákiában megszerveződő magyar kulturális
élet, diákszövetségek, igaz, röviden, egy felsorolásban említődnek, és talán több említést
érdemelt volna a szlovákiai magyar irodalom reprezentánsainak (például Tőzsér Árpádnak) fordítói-ismertetői munkássága, gondoljunk arra, mit tett V. Holan magyar népszerűsítésének érdekében. Azt azonban el kell mondani, hogy csupán kevés tanulmánnyal
rendelkezünk, amely a maga jelentőségének megfelelően fölmérné, milyen irányban tört
előre a kölcsönös fordításirodalom. Pražák inkább imponáló seregszemlében közli a legfontosabb adatokat, közöttük azt, hogy Anna Valentová cseh állami díjat kapott Nádas Péter Emlékiratok könyve c. művének átültetéséért. Nyilván túlzás lenne számon kérni, hogy
a szlovákiai magyarság története miért nem a korábbi nemzetiségtörténeti fejezetek terjedelmében került a könyvbe. Már csak azért sem indokolható ez a maximalista igény, mivel
a nemzetiségtörténeti részek valamennyi magyarországi nemzetiség közös és saját helyzetét mutatják be, viszont a megalakult Csehszlovákiáéban ugyan cseh dominancia volt, legfeljebb a német nyelvűekkel szemben folytatott politika mutathat közös vonásokat a szlovákiai magyarokéval (bár a szudétanémetek, a prágai németek és a szepességi németek
problémái különböztek egymástól), a magyar kisebbség a szlovák hatóságokkal került
szembe, amikor szembekerült, igaz, a prágai parlamentbe is küldhetett képviselőket. Az a
tény azonban, hogy megteremtődtek (korántsem nehézségek nélkül) a szuverén magyar
intézmények megszervezésének és működtetésének lehetőségei, figyelembe veendő tényező. Az nyilván csupán egy részletező tárgyalás során lett volna kifejthető, milyen irányzatok érvényesültek a polgárinak mondott Csehszlovákiában a magyar kisebbségen belül.
Nem elhanyagolható azok munkája, akiket aktivistának neveztek, és lényegében a jogvédelem erőteljes folytatása helyett inkább az együttműködést választották, akadt közöttük
olyan, aki állami dotáció ellenében. Hogy Masaryk elnök valóban olyan népszerű lett volna a szlovákiai magyarság körében, erről a magam részéről nem vagyok meggyőződve
egészen. Igaz, tett gesztusokat, a leglátványosabb az volt, amikor a megkapott állami
ajándékból kulturális célokra számottevő összeget juttatott el a szlovákiai magyarságnak.
De hogy a népszerűségét bizonyítaná, miszerint Masaryk művei több kötetes magyar fordításban jelentek meg, ez talán kissé merész feltételezés, inkább az állameszme propagálása, az államelnök legendájának építése volt-lehetett azok célja, akik ebben a fordításban-

82

tiszatáj

kiadásban közreműködtek. Az azonban fontos információ, hogy Csehország és Szlovákia
szétválása után a Csehországban élő magyarok egyesületeket alapíthattak, kulturális rendezvényeket szervezhettek, lapokat adhattak ki. Hadd említsem meg, hogy a brnói magyar
egyesület és lap számottevő támogatást kapott Richard Pražáktól, aki egyetemi oktatóként
jó kapcsolatokat ápolt a brnói magyar egyetemisták körével is. Fontos információ a prágai
Károly Egyetem Bölcsészettudományi Karának munkálkodása a magyar nyelv, irodalom
és kultúra oktatása terén, ennek kiegészítéseképpen az ELTE Bölcsészettudományi Karának Cseh Nyelv és Irodalom Tanszékén végzett munka, hozzávéve a nem e két intézményben dolgozó bohemisták, illetőleg hungarológusok igyekezetét a kapcsolatok folyamatos
ápolásában. Elsősorban a szakirodalmi jegyzékből derül ki, milyen sokat vállalt Richard
Pražák, Eötvös Józsefről írt szakdolgozata óta (1954), milyen állhatatosan dolgozik hivatásul választott diszciplínája föllendítése érdekében.
Richard Pražáknak ez a kötete egyben egy szívós, kitartó életmű-építkezésről árulkodik. Akár szimbolikusnak minősíthetjük azt a tényt, hogy aspiránsi évei alatt kandidátusi
értekezése egy korábban csupán töredékesen kidolgozott témát választva a magyar református értelmiség cseh földön végzett munkáját foglalta monográfiába, a 18. század végének, a 19. század elejének idevonatkoztatható eseménytörténetébe ágyazva. A kötet aztán
1962-ben jelent meg az alábbi címmel: A magyar református értelmiség a cseh ébredés
periódusában. II. József türelmi rendeletének jótékony hatására indult meg mozgalom az
eddig tiltott vallási tevékenység újraélesztésére, a fehérhegyi csatát követő rekatolizáció,
az ellenreformáció által visszaszorított cseh huszita, protestáns, csehtestvér hagyományok
immár nyílt vállalására. Ennek érdekében hívták meg a magyar református lelkészeket,
kiknek munkálkodása biztosította azokat a kereteket, amelyeken belül egy szabadabb
anyanyelvi hitélet megteremtette az alapját a hitélettel összefüggő kulturális életnek. Ennek a kötetnek főbb tézisei aztán Brnóban egy egyetemi kiadványban láttak napvilágot, itt
a magyar református értelmiségnek a felvilágosodás körébe vágó munkája hangsúlyozódott, illetőleg 1964-ben magyarul, a Századok című történeti folyóiratban. Richard Pražák
habilitációs értekezése (mintegy 658 gépiratos lap) 1965-ös keltezésű, e habilitációs vitáról Sziklay László a Helikon című folyóiratban számolt be (1965). Az értekezés címe:
A cseh–magyar kulturális kapcsolatokhoz a nemzeti ébredés kezdetén (van, aki nemzeti
megújulásnak fordítja). Ebben a formában ez nem jelent meg, 1967-ben részletek kerültek
egy német nyelvű monográfiába: Josef Dobrovský, mint hungarológus és finn-ugrista.6 Ez
a német nyelvű kötet nemzetközi hírnévvel járt, ezek után ez lett talán a legtöbbet hivatkozott Pražák-mű. A szerző legközelebbi önálló kötete (nem számítva a szerkesztést, a sajtó
alá rendezést) Cseh–magyar párhuzamok címmel Budapesten 1991-ben (!) látott napvilágot. Hogy a huszonnégy esztendő alatt mi történt, azaz a két könyv-megjelenés között eltelt idő krónikáját miképpen lehetne elbeszélni, arra némi támpontot a jelen könyv is kínálhatna, az 1967 és 1991 közötti cseh–magyar történetet elbeszélve, de Pražák bibliográfiájának tanulmányozása is. Mert egyfelől az szembetűnő, hogy hazai és nemzetközi (nemcsak magyar) konferenciákon, szlavisztikai kongresszusokon, hazai és nemzetközi kiadványokban mennyire aktívan vesz részt, másfelől ez a cseh egyetemi és állami hatóságokat a
legkevésbé sem érdekli, nemcsak a kerek évfordulókon szokásos ünnepi megemlékezések,
ünnepi kiadványok késnek 1991 utánra, hanem az előrelépés is, a habilitáció sem készteti
a hatóságokat, hogy egyetemi tanárrá nevezzék ki az egyébként minden feltételnek megfe-

2011. június

83

lelő Richard Pražákot, marad docens, és nem lehetséges számára az úgynevezett nagydoktori értekezés megvédése sem. Ismeretes, hogy az 1968-ot követő időszakot „normalizáció” jelöléssel látták el a hivatalosságok, s e „normális” állapothoz tartozott a szuverénül
gondolkodó, a maga tisztességes útját járó értelmiségi mellőzése, kiváltképpen az olyanoké, mint Richard Pražák, akinek apósa a cseh (neo)katolikus irodalmi irányzat írója volt.
František Křelina, aki hitéért és meggyőződéséért a börtönt is megjárta. A kötelezőnek
megkövetelt dogmatikus eljárásokhoz Pražáknak sosem volt köze, s ha nem sorolható is
be a strukturalisták vagy más „modern” iskolák hívei közé, munkáival a rendkívüli jelentőségű feltárásokon kívül a történeti folyamatok és egy regionális történetírás messze nem
korszerűtlen szempontjait vallotta a magáénak. Végül 1990-ben lett egyetemi tanár, 1988ban kiadott gyűjteményét, A magyar korona legendái és krónikái címűt védte meg 1991ben, ezzel lett DrSc, azaz a tudományok doktora. Portréjához tartozik, hogy nagyköveti
munkáját is úgy osztotta be, hogy jusson ideje a konferencia-szervezésre, a tudományos
érdeklődés kielégítésére, tanulmánykötetek sajtó alá rendezésére. Nagykövetként mindazok pályáját egyengette, akik a cseh–magyar kapcsolatok kutatásán fáradoztak, amellett,
hogy a cseh–magyar jóviszony fejlesztését szorgalmazták. Magyarország történetével kapcsolatos szintetizáló tevékenysége előbb egyetemi jegyzetek fejezeteiben kapott formát,
egy 1993-as, többszerzős kötetet szerkesztett és jegyzett társszerzőként, a Libri prágai kiadó számára meg egy rövid Magyarország-történetet adott ki, ez az a bizonyos, említett, turistákat is eligazító könyv, amelyben művelődéstörténeti adatok is helyet kaptak. A kiadás
éve: 2005. Kontler László Magyarország története (2001, 2. kiadás 2002, harmadik 2008.
Prága) számára hetven oldalon foglalta össze a cseh–magyar kapcsolatok historikumát, az
újabb kiadások számára némileg átdolgozva, felújítva).
A föntiek talán meggyőző érvek amellett, hogy hosszú előkészület után született meg a
szintetikus mű, amely egyfelől a saját kutatások summájával szolgál, elsősorban a XVIII–
XIX. század magyar és kelet-közép-európai történetének prezentálásakor, másfelől a cseh,
a magyar és más, szláv és német, ritkábban francia és angol szakirodalmat dolgozza be.
A latin, a magyar és a német nyelvű primer, nem egyszer kiadatlan források beépítése szintén korábbi fejlemény Pražák tudományos pályáján, viszonylag kevés olyan tudós akad
régiónkban, aki egyszerre tár föl többnyelvű levél- és kézirattári forrásokat, és készít szintéziseket. Itt jegyzem meg, hogy amikor a cseh művészek magyarországi nyomait kereste,
Richard Pražák heteket töltött az Országos Széchényi Könyvtár Színháztörténeti Tárában,
kortársi szövegkönyveket tanulmányozva, végignézve a színlapgyűjteményt, de megtette
ezt vidéki levéltárakban is. És nemcsak a történések kevésbé neves, esetleg epizódszereplőire terjedt ki figyelme, Széchényi Ferenc cseh(országi) kapcsolatainak ő volt a legjobb
ismerője, Berchtold Zsigmondot ő fedezte föl a cseh–magyar érintkezések kutatói számára. Egyébként Pražák írásai a csehen és a magyaron kívül németül, angolul, franciául,
szerbül és finnül is megjelentek, maga egy rövid ideig a cseh–finn kapcsolatokat is kutatta. Szakirodalmi ismereteit recenziós tevékenysége mélyítette el. 1954-ben jelent meg
Prágában első ismertetése A cseh és a szlovák költészet magyar antológiája címmel.
1957-ben már áttekintette egy brnói egyetemi kiadványnak a magyar történettudomány
„fejlődését” 1948 és 1956 között. A következő esztendőkben rendszeresen szemlézte mind
a magyar tudományos, mind a magyar szépirodalmi műveket. Utószót vagy előszót írt az
alábbi magyar szerzők csehül kiadott gyűjteményes köteteihez: Arany János (1957), Mik-

84

tiszatáj

száth Kálmán (A két koldusdiák, 1961), Szabó Magda (Katalin utca, 1974), Jókai Mór
(A janicsárok végnapjai, 1975), Lengyel József (Prenn Ferenc hányatott élete, 1976), Tersánszky Józsi Jenő (Viszontlátásra, drága, 1978), Déry Tibor (Képzelt riport egy amerikai
popfesztiválról, 1982), Vörösmarty Mihály (1986), Bródy Sándor (A sas Pesten, 1989),
nyersfordításokat készített az alábbi verseskötetek fordítói számára: Vörösmarty Mihály
(1986), Juhász Gyula (1987), Batsányi János (1993). Hozzájárult Kazinczy Ferenc cseh
vonatkozású Fogságom naplójának kiadásához (2000), ide Kazinczy Ferenc és Brno címmel
értekezést mellékelt. Ritka az a külföldi kutató, aki ismeretlen Vörösmarty-levélre bukkanhat. Pražák 1957-ben a Palacký-hagyatékból bányászta elő Vörösmarty Mihály levelét, s tette közzé a Filológiai Közlönyben. 1971-ben Rákos Péter szerkesztésében jelent
meg A magyar írók szótára, amelybe Richard Pražák száznál több rövidebb-hosszabb
szócikket írt, Amadé Lászlótól Zrínyi Miklósig, de nemcsak írók-költők portréját adva,
hanem folyóiratokét (mint amilyen a Tudományos Gyűjtemény), almanachét (Aurora),
intézményét (Nemzeti Színház). Pražák életművének zenei vonatkozásai is vannak, a zenei
kapcsolatok szintén jellemzőek a cseh–magyar érintkezésekre.
Visszatérve a magyar történelem szintézisére: a vázlatosan felsorolt címeknek önmagukban is megvan a jelentőségük, hozadékuk jórészt beépült vagy beépülőben van a kutatásba. Ennek egyik jele, hogy a bemutatott magyar történelemről szóló könyv tartalmazza,
magasabb szinten összegzi a kutatási eredményeket. Olyan egyszemélyes mű ez a könyv,
amely érzékelteti szerzője elkötelezettségét a hungarológia, a cseh–magyar kutatások mellett. A kötetet idézet zárja Németh László Az én cseh utam című tanulmányából. S azt sugallja, hogy a két nép tulajdonságai kiegészítik egymást, a kétféle történelem felel egymásnak, a kétféle történetfelfogás találkozásának/találkoztatásának megvannak az esélyei.

JEGYZETEK
1

2

3
4

5

6

Kabdebó Lóránt: Richard Pražák történészprofesszorra emlékezem. 2010. szeptember 28. A szerző blogján közölte a nekrológot, kinyomtatva elküldte nekem. Rövidítve megjelent: Elhunyt Richard Pražák történészprofesszor, a Miskolci Egyetem tiszteletbeli doktora. Mert, A Miskolci
Egyetem közéleti és kulturális lapja 2010. szept. 29. 13.
Corbineau-Hoffmann, Angelika: Einführung in die Komparatistik. Berlin 2004. 2 195-211. Hoffmann, Michael: Interkulturelle Literaturwissenschaft. Eine Einführung. Paderborn 2006. 14–26.
Pražák, Richard: Dějiny Uher a Mad’araska v datech. Praha 2010.
Vö. Životopis a přehled pracovních výsledku, úplná bibliografie, Univ. Prof. PhDr. Richard
Pražák, DrSc. Dr.h.c. Brno 2000. A kiegészítést 2009-ig Pražák professzor gépiratban elküldte
nekem. A bibliográfiából látható, hogy korábban milyen fórumokon méltattam munkásságát.
Macůrek, Josef: Dějiny mad’arů a uherského státu. Praha 1934. Ideírom a brno-i egyetem egykori
professzorának, Richard Pražák mesterének műveit, melyek előkészítették és megalapozták
Pražák tevékenységét: České a uherské dějepisectví v počátcích českého a národního obrození.
K otázce prvých zájmů J. Dobrovského o Uhry a Mad’ary. In Josef Dobrovský 1753–1953. Sbornik
studii k dvoustému výroči narození. Praha 1953. 473–494., Bohemika v budapeštkých archivech
a jejich význam pro české dějiny. Praha 1950. (Klny.) Zvlástni otisk z vestniku České akademie
vied a umeni. Praha 1950.
Nem érdektelen megjegyezni, hogy Pražákkal egy időben Danczi V. József Dobrovský és a magyar
nyelv szláv jövevényszavai problémáival foglalkozott. A magyar nyelv jövevényszavai Josef
Dobrovský feldolgozásában. Magyar Nyelv 1969. 113–122.

Kritika

Túlnőnek magukon
P OLLÁGH P ÉTER: A CIGARETTÁS


Mintha valós tartalmánál többet kívánna közölni Pollágh
Péter sorrendben negyedik, A cigarettás című verskötete.
A címoldalon az „E” és „É” betűk a használt betűtípushoz
képest túlontúl gömbölyűek, és betű helyett inkább a hármas szám tükörképére hasonlítanak. Van is a könyvnek
három ajánlása, egy fülszövegként, kettő a hátsó borítón.
A borító bal fülén átrobog egy 79-es villamos, legalábbis ott
találjuk a fényképét, akárcsak a hátsó borítón. Ennek behajtásán olvashatjuk, hogy a könyv ára 1979 forint, és azt
is, hogy a szerző 1979-ben született. Kész számmisztika,
különösen, ha hozzávesszük a verseket, amelyekben a 79-es
szám egyaránt jelöl utat, évszámot, kulcsot, villamost, illetve
önmagát, mint mindezekkel azonos, de mégis önálló képződményt.
PRAE.HU – Palimpszeszt
A mindössze ötvenegy, aránylag rövid verset tartalmaBudapest, 2010
55 oldal, 1979 Ft
zó kötet esetében túlzásnak tűnik a három, apró betűkkel
szedett ajánlás. Nem is foglalkoztam velük, mielőtt a verseket el nem olvastam. Utána is úgy tartom, hogy a könyv meglett volna nélkülük. Viszont
a könyv olvasatának, Pollágh Péter költészete olvasatának megteremtése tekintetében
nem baj, hogy kéznél vannak, ugyanis az olvasóként változó, egymástól akár jelentősen
széttartó megközelítési lehetőségek közül többet is felvetnek. Végtére is nagyon átgondoltan építette fel a szerző ezt a kötetét, nem csak az eddig említett külső, kísérő megszerkesztettség tekintetében, hanem a versek motívumrendszere, költőelődöket megidéző beszédmódja és szonettkoszorút idéző ismétléses szerkezete mutatja, hogy a költő nem külön versekben, hanem egy önmagát fölépítő egészben gondolkodott, el-beszélést tervezett,
nem pedig a lírai én megszólalásait helyezgette egymás mellé. Már a kötet címe, A cigarettás is inkább elbeszélő mű élére kívánkozik, minthogy lírai alkotást véljünk általa jelöltnek.
Pollágh Péter költészetének egyik alapkérdése éppen ez: mi mit jelöl? Mert például
a könyv címoldalára került festmény, Fehér László Lépcsőn II., című alkotása szoros kapcsolatban áll a versekkel, a fehér lépcsőkön felfelé tartó, fehér felöltős férfi többféle szimbolikával is felruházható, ám ahogy haladunk a versolvasással, és közben vissza-visszalapozunk a festményhez, egyre inkább úgy tűnik, ez az arcát a kalap karimája alá rejtő
alak esetében kevésbé fontos a ráaggatható jelképiség, fontosabb az arctalansága, ami ellenáll bármilyen személyességgel felruházhatóságnak. Ezáltal mintegy opponense lesz
a versben beszélőnek, akinek kilétét a 79-es szám fontossági értéke nyomán komoly esély-

86

tiszatáj

lyel azonosíthatjuk a versek szerzőjével. A költőnek, a versben beszélőnek minden verssor
megalkotása során újra meg újra szembesülnie kell azzal a ténnyel, hogy „minden szó foglalt már”, s hogy a versének valahol a szavak szintje fölött kell megképződnie, hogy ne
csupán egyértelmű jelentéssel megterhelt hangsorok kerüljenek egymás alá, hanem olyan
érzelmi–értelmi–képi képződményt hozzon létre, ami nem tárgyként, hanem műalkotásként funkcionál, megköveteli az egyéni olvasatot.
A versek narratív sort alkotnak, e sor ritmusát a motívumok, az átértelmezések, a megértési-megértetési kísérletek újra és újra felbukkanó állomásai adják meg. Pollágh versei
elsősorban a nyelv, a „rózsaszín ékszer” köré szerveződnek. A nyelvet legtöbbször ékszernek nevezi, de ez az ékszer a versben lehet testrész, étek (marhanyelv), hangképző szerv,
ízlelő szerv, erotikus vágytárgy, szexuális célpont, a verbális és az írott kommunikáció eszköze, verstest. Verstárgy, amit minden költő felfedezett magának és eszközéül használta.
Pollágh nem eszköz jellege miatt koncentrál a nyelvre, hanem inkább anyagként kezeli.
Nem a mindenkori avantgárd vehemenciájával, a nyelvben eleve adott verbo-vokovizuális tartalmak hangsúlyozásával, szavak/szók össze- és szétszerelésével, hanem cerebrális megközelítés révén, egyedi etimológiai helyzetbe állítván a szokványos értelmezés során a vers által is megkoptatott lexikát. A hagyományos értelmezésen, a konvencionális jelentéstartalmon túlra vezető, elbizonytalanító, és bizonytalanságban tartó poétika a cerebrális vizualitásra is kiterjeszti igényét, vibráló, látomásos, álomszerű, narratív sorra felfűzött jelenetek, jelenések képeit sugallja. A versek nyomán összeálló, de mégis minduntalan mozgásban lévő, szétcsúszó, káprázatként áttűnő, félig folyton homályban maradó,
emlékezetből megidézett történet, illetve történetként is felfogható sorozat szereplői egyazon személy alakváltozatai, miként az álmokban felbukkanó alakok is csupán az álmodó
kivetülései.
Végigolvasván a kötet ötvenegy versét, kiderül, hogy ezt az egyen belül megképződő
kettősséget már a legelső versben megfogalmazta, előre jelezte, szavakkal betározott szögpisztolyával leszögezte a költő. „Az arca szürkület, / nem látok ki belőle” – mondja a versben beszélő, egyértelműen rámutatván az „ő” és az „én” azonosságára. Ezt követően némi
bizonytalansággal árnyalja a kétségtelent: „Csak őt nézem. / Közöm van hozzá.”, majd látszólag kategorikusan lezárja az egyen belül megképződő kettősség dilemmáját: „Mindegygyé tette a többit, / nem mássá.” (A legjobb szó) A verssor írásképe azt sugallja, hogy a
„mindeggyé” szót „jelentéktelenné”, „érdektelenné”, említésre se méltóvá” jelentésben
használja a költő. A „többi” és a „mássá” szavak vonzáskörében viszont szinte kényszerűen
szétválasztja tudatunk a „mindeggyé”-t „mind”-re és „eggyé”-re, ami elbizonytalanítja és
bonyolítja az elsődleges értelmezést, megértést. Később, a kötet derekán mintha a tisztázatlanság újabb jelével találkoznánk: „egy / a kettőben, kettő az egyben, / nem, nem vágom, bomolni jó, / számolni szomorúság.” (Tőlem fordulhat. Bomolni jó) Végül a kötetet
záró vers visszacsendíti az elsőben megfogalmazott kettősséget, s lezárja a narratív keretet
is, miközben a lírait pedig megnyitja.
A verskötet rezüméje – már ha lehetne ilyen összefoglalója – szerint a költő tanulja a
világot. Tanulja az érzelmeket, az elfogadást, az elutasítást, a közeledést, a távolodást, a
ráhangolódást. A kötet mintegy regényként szól az életről.
A versbéli alakmások két legmarkánsabb figurájára, a ködlovasra és a fehér lépcsősoron fölfelé tartó, fehér felöltős alakra egyaránt jellemző, hogy még arcukat se mutatják,

2011. június

87

csak vannak, mint valami elképesztő szimbólumok, és erre a jelképiségre a versekben felbukkanó, a kereszténység jelképrendszerét képbe hívó motívumok rá is játszanak. Ők ketten lennének a címben nevezett Cigarettás? Vagy éppen a Cigarettás látomásai lennének?
A választ mindenki a saját olvasata nyomán fogalmazhatja meg.
Pollágh ugyanis nem megszabadítja a szavakat konvencionális jelentésüktől, hanem
esélyt ad számukra, hogy újabb jelentésekkel töltődjenek föl, és ettől versének szavai elnehezülnek, a jelképiség mellett valamiféle mitikus, tehát teremtő esély, lehetőség hordozóivá lesznek. Túlnőnek magukon.

Fekete J. József

KISS FERENC: MR. A.

88

tiszatáj

KISS FERENC: FUKUDA TYPO

2011. június

89

„…a múlt nem múlt el”
S ZABÓ M AGDA-ALBUM


Szabó Magda könyvei számomra a letehetetlen olvasmány
kategóriájába tartoznak. Az első, ami e zseniális írótól a kezembe került, a Tündér Lala volt. Úgy emlékszem, első általános iskolás tanévem végén kaptam jutalmul jó tanulmányi munkámért, példás magatartásomért és szorgalmamért. Vagy az nem is a Tündér Lala volt? Lám, milyen
megbízhatatlan is az emlékezet. A könyvespolcon Upton
Sinclair Manó-mobilja található. Valószínűleg összekevertem a két mesét, hiszen akkoriban, 1981-ben készült a Szabó Magda-regényből tévéfilm. Aterpatert Gelley Kornél játszotta, talán az ő karaktere maradt meg leginkább az emlékezetemben, a kopasz fejre és a jellegzetes mély hangra határozottan emlékszem. Pár évvel később olvastam az Abigélt. Ma is beleborzongok, ha felidézem Gina és az osztálytársai kibékülését vagy azt a jelenetet, amikor a Horn Mici
Napkút Kiadó–PIM
házában apácaruhában rejtőző kislány rájön, valójában ki
Budapest, 2010
134 oldal, 2980 Ft
is Abigél. (És borzongató a felismerés akkor is, amikor
Szabó Magda Janikovszky Éva halálakor – „odaátra” írt levelének ezt a részletét olvasom: „Most elengedlek, Abigél Horn Micije, elég a kínból […].
És vidd magaddal azt az igét, amivel anyámat temettem, s ha engem, az osztályidegen üldözöttet a pártirodában rejtegettél, talán vállalható, hogy annak az apostolnak az üzenetével engedlek el, aki engem is elbékíttetett, mikor egy ismételhetetlen életet úgy minősített:
»a nemes harcot megharcolta, futását elvégezte, a hitét megtartotta.« Aludj, Mici, köszönöm, hogy barátod lehettem. Nagyon szerettelek.”)
Hosszú évekig aztán nem volt a kezemben Szabó Magda-kötet. Amikor 2002-ben
megírta Für Elise című önéletrajzi regényét, majd amikor 2003-ban Az ajtóért megkapta
a Femina-díjat, akkor figyeltem föl rá ismét. Sorra kerültek elő korábbi könyvei: Az őz,
Freskó, Disznótor, A Danaida, Pilátus, Katalin utca, A szemlélők, Régimódi történet. És
az Ókút. Igen, az Ókút! Amelyben azok a csodálatosan fájdalmas mondatok olvashatók,
amiket Jablonczay Lenke tett föl leányának, s amiket talán minden szülő, minden anya
megfogalmaz és végiggondol egyszer, ha csak magában is: „Gyakran megkérdezte tőlem,
olyankor is, mikor még semmi fogalmam nem volt anyanyelvem elvont főnevei világáról,
magához szorítva, nem haragszom-e rá amiatt, hogy élek. Mit tudtam én akkor, hogy valami ilyenkor mégiscsak áthatolhatott bátorsága páncélján, hogy hirtelen kétség fogta el,
szabad volt-e a számára legdrágábbat, engem, életre hívnia, s ezzel rám zúdítani mindazt,
amit a jövő, egy véges emberélet számomra kínban, megalázásban, sikertelenségben, ve-

90

tiszatáj

szedelemben tartogathat.” A válasz a hitetlenek, a hívők és a hívő hitetlenek esetében is
ugyanaz kell, hogy legyen, mint amit Szabó Magda adott, ugyanaz, amíg világ a világ, mert
csak úgy van értelme annak, hogy emberek vagyunk: „Minden alkalommal megnyugtattam, nagyon boldog vagyok, hogy élhetek”. (Ókút, Magvető és Szépirodalmi Könyvkiadó,
Budapest, 1970. 21.)
A Napkút Kiadó Hang–Kép–Írás sorozata Mészöly Miklós, Orbán Ottó és Bella István
után Szabó Magda-albumot adott ki. E vállalkozás azért különleges és azért különösen
tiszteletreméltó, mert a leírt szavak kéziratban olvashatók, s emellett a képek és a hang
révén sokkal szorosabb kapcsolatba kerülhetünk az egyes íróval, költővel. Nem elég, ha
elolvassuk mondjuk Bella István Aki ivott az ég vizéből című versét, fontos, hogy gépiratban is lássuk – a lap margóján a javításokkal. És fontos, hogy ott legyen a szemünk előtt
az a gépelt levél, amit édesanyjának és nagyanyjának írt: „Sokat tanulok, sokat dolgozom,
egyre erősebb hittel és szenvedéllyel, mert hivatott vagyok arra, hogy mindenki helyett beszéljek, mindenkiért, értetek is.” Vagy az Orbán Ottó-kötetben található összevissza firkált, korrigált A régi idők hölgyei-kézirat. Mennyire másként is dolgozott a két költő. És
mennyire más a kézírásuk, amiből megint csak sok minden kiolvasható.
Hasonló dokumentumokkal találkozunk a Szabó Magda-albumban is, melyet Vincze
Ferenc szerkesztett. Az előszót a Régimódi történet filmváltozatának rendezője, Bereményi Géza írta: „Szabó Magda, a magyar írónő, ritka madár. (…) Értékelte, amit kapott,
nem ítélkezett. (…) Mondjuk ki a szót, női író volt. Az elfogadás mestere. Irodalmunkban
egyedülálló. Nem panaszkodik, nem fölényeskedik, nem is dühöng. Az élet és a túlélés,
minden megoldás érdekli. (…) Mostanában, amikor nemhogy senki sem törődik velünk,
de mi sem saját magunkkal, érdemes olvasni Szabó Magdát.” Bereményi sorait annyival
egészíteném ki, hogy mindenkor érdemes olvasni Szabó Magdát. És nemcsak azért, mert
magával ragadó a stílusa, hanem mert olyan problémákat boncolgat regényeiben, amelyek
valamennyiünk életében elő-előtörnek, és a megoldás nem is olyan egyszerű. Miért ne
használhatnánk valamiféle „vezérlő kalauzként” Szabó Magda írásait?
De hogy mi a titka valójában ennek a rendkívüli szellemnek és alkotónak? A kötetből
talán kiderül, legalábbis közelebb jutunk a feltételezhetően helyes válaszhoz. Szabó Magda
számára nagyon fontos a család, pontosabban az apa és az anya. Más miatt, természetesen, de így, együtt tették meg mindazt, ami a lányuknak a legjobb. Egy Koczkás Sándor
készítette interjúban az író azt vallotta, hogy: „..mögöttem két ember áll. Két ember munkája, élete, vágya, reménye, két ember meghiúsult karrierje, két ember meg nem valósult
tervei, elgondolásai beépültek az én életembe. Az, hogy megkaphattam azt a műveltséget,
aminek a birtokában élek – az a szüleim csodája.” Szabó Elek és Jablonczay Lenke, valamint az ősök olyan örökséget hagyományoztak Magdolnára, amely bármilyen pénzben
mérhető gazdagságnál több: a szellem és a lélek harmóniája jelenik meg minden sorában,
amit leírt, s ezáltal a világmindenség összes titkára képes rávilágítani, közelebb hozni azokat hozzánk, egyszerű vagy bonyolultabb lelkű olvasókhoz. Határtalan mesélő képességet
örökölt szüleitől, akik voltaképp maguk is írók voltak, bár nem tudtak róla, és a leánygyermek mindezt a tehetséget sokszorosan napvilágra hozta és közkinccsé tette.
Jókai anna igen találóan fogalmazott születésnapi köszöntőjében: „Szabó Magda, amikor ír, azt teszi az emberi világgal, amit csak akar. Mindent megkapott a varázslathoz: lenyűgöző nyelvi erőt, élménybőséget és a szükséges – bár fegyelmezetten titkolt – szenve-

2011. június

91

dést. Van író, aki kihallja a múltból a szellemi üzenetet, van, aki sámánként elődobol valamiféle jövőt. Szabó Magda viszont ajándékot ad a történetnek; ön-tehetsége sziporkázó
következtetéseit. A jelenben érlelt Én mintegy visszahat a múltra…” (Jókai Anna: Szabó
Magda, a varázsló. In: A mérleg nyelve I. Bp., 2002.)
A kötethez tartozó CD is igen izgalmas hanganyagot tartalmaz (Gáspár György szerkesztette, és a Petőfi Irodalmi Múzeum Médiatárában készült). Részlet hallható például a
Tóbiás Áronnal 1970. november 6-án folytatott beszélgetésből és az 1977. február 24-i,
Kossuth klubbeli szerzői estből, ahol Koczkás Sándor volt a moderátor. Ez utóbbi rendezvényen az író részletet olvasott fel a Régimódi történet című regényéből – érdekesség,
hogy ez aztán a könyv megjelenésekor más formában látott napvilágot. Szabó Magdát
nemcsak olvasni, de hallgatni is nagy élmény. A Koczkás-interjúból egyébként több részlet
is szerepel a kötetben, sok olyan gondolattal, amely megismerése nélkül az írót sem ismerhetnénk meg igazán, valamint ars poeticájáról is csak halványabb fogalmunk lehetne.
Gondolok itt például a következő önelemzésre: „Valaki, aki megtanulta, hogy kifejezze a
gondolatait első személyben, amikor verset írt, az hozza ezt magával prózaíróként is.
A költőnek az optikáját, az első személyt. (…) Az a titok, hogy számomra nincsen steril, kielemezhető jelen. Számomra a múlt nem múlt el, és érzékelhető a jövendő. (…) Az én jelenem mindig aktivizálja a múltat, mert nem is akarom, nem is tudom elfelejteni. Aktivizálja a jövendőt is.”
Ha a Szabó Magda-regényeket olvassuk, akkor valóban az lehet az érzésünk, mintha
mindig ugyanaz lenne a kiindulópont: a múlt. Az apa és az anya figurája fel-felsejlik, egyegy jellemvonásuk megmutatkozik valamelyik szereplőben, legyen szó bármelyik, nem
csak régimódi történetről. Ha egyszer valaki vállalkozna arra a nem túl könnyű feladatra,
hogy a teljes Szabó Magda-életművet ebből a szempontból megvizsgálja, bizony számos
érdekességre bukkanna. A Szabók és a Jablonczayak és más ősök személyisége, mozdulatai, szokásai ott élnek az Elekes vagy a Held családban a Katalin utcában, ott találjuk
a Freskó vagy a Disznótor lapjain.
A kötetben számos kézirat és fotó látható; Szabó Magda egész életét átfogja e dokumentáció. A négyéves kislány ott áll a Szent Anna utcában. 1927-es református elemi iskolai értesítő könyvecskéjének címlapján a Szabó Lenke Magdolna név szerepel. A Debreceni Református Dóczi Leánynevelő Intézetben VIII. osztályban elért valamennyi jegye: 1
(Magaviselet, Vallástan, Magyar, Latin, Német, Francia, Történelem, Földrajz, Mennyiségtan, Természettan, Filozófia, Ének, Torna, Írásb. dolg. k. a.). De szerepel a könyvben az
1935-ös és 1941-es egyetemi index egy lapja, tanügyi igazolvány az 1950-es évekből, részlet a Bárány Boldizsár 1956-os gépiratából, a Béla király című drámatrilógiához készített
vázlat, Osztovits Levente, az Európa Könyvkiadó igazgatójának 2003-ban írt levele. Különösen érdekes Nemes Nagy Ágnes újságkivágást is tartalmazó levele, melynek megszólítása: „Kedves Juliette-Magduska”, s amelyben a költő a Juliette Greco és Szabó Magda közötti „elképesztő hasonlóság”-ra hívja föl a figyelmet. Szabó Magda 1946. június 23-án
Nemes Nagynak és férjének, Lengyel Balázsnak írt levelét olvasva a korszak kultúrpolitikájáról, irodalmi életéről is képet kapunk: „Nem akarlak megijeszteni, Balázs (…), de már
régen érzem, hogy haza kellene jönnöd. Itt olyan cseppfolyós az élet, s az irodalom oly
könnyen felejt, hogy személyedre volna már szükség. Rád is vonatkozik, Ágnes, küldj már
verseket, a jó Jézus irgalmára, mert itt mindenki olyan könnyedén felejt. (…) Ha nem

92

tiszatáj

akarjátok, hogy az Újhold is elvesszen, s a köröttetek kialakuló feledés és közöny még inkább masszív legyen, szánjátok rá Magatokat a hazajövetelre.” (Bár a kötet célja nem az,
hogy tudományos igényű jegyzetekkel ellátva közölje az egyes dokumentumokat, azért jó
lenne, ha például ezt a levelet követné valamiféle magyarázat.)
A könyvben az utolsó kép aláírása: Szabó Magda keze.
Azé a kézé, amely oly sorokat írt le, mint az Ókút (megint!) elején: „Ha visszalépek a
régi ház kapuján, nem kiált rám szeretetük tilalma, összegyűjthetem a kavicsokat, ráhághatok az ázott földre. Ha megnyílik az ókút, alásüllyedhetek oda, ahol még minden áll és
változatlan, gyermekkorom díszletei közé és visszahívhatom azt, ami volt, azokkal együtt,
akik voltak, akik mi voltunk. Bármi történhetik velem odalenn, nem riasztok meg senkit,
régi udvarunkban idegenek élnek. Nincs, aki utánam kiáltson, felnőtt vagyok, sem apám,
sem anyám.”
(Hang–Kép–Írás sorozat 4. kötet. Sorozatszerkesztő Szondi György. Válogatta Tasi Géza, szerkesztette Vincze Ferenc. CD-melléklettel. Napkút Kiadó–Petőfi Irodalmi Múzeum)

Gajdó Ágnes

SINKÓ JÁNOS: METAMORFÓZIS II.

2011. június

93

Film, színház és az ügynöki munka
GERVAI ANDRÁS : FEDŐNEVE : „SZOCIALIZMUS ”
(M ŰVÉSZEK, ÜGYNÖKÖK, TITKOSSZOLGÁK)


Leginkább heroikus vállalkozásnak látom a kiváló filmkritikus tettét, aki vette a fáradságot és hosszú hónapokra beült az Állambiztonsági Szolgálatok Történeti Levéltárába,
hogy a végére járjon annak az eredeti foglalkozásához is
sok szállal kötődő kérdésnek: mennyire és hogyan volt jelen 1957 és 1989 között a diktatúra titkosrendőrsége a magyar filmkészítés világában. Kutatásai megdöbbentő eredménnyel zárultak. Mindennél jobban árulkodik erről a tavaly év végén megjelent Fedőneve: „szocializmus” (Művészek, ügynökök, titkosszolgák) című kötet bevezetőjében
található mondat: „A filmrendezők érintetlenségének és
érinthetetlenségének mítoszával szemben a valóság meglehetősen lesújtó” – szögezi le Gervai. A bőséges jegyzetapparátussal kiegészített négyszáz oldalas könyv lépten-nyomon a kijelentés igazságtartalmáról győzheti meg olvasóJelenkor Kiadó
Budapest, 2010
ját. (Hol zsarnokság van, ott zsarnokság van.)
3200 Ft, 399 oldal
Kevés kétesebb, a hazai művészeti életet érintő szenzációt produkált a mögöttünk álló húsz év, mint ami 2006.
január 27-én kiderült, amikor Gervai András az Élet és Irodalomban megjelentette az Egy
ügynök azonosítása című cikkét. Ebben nem kevesebbet állított, mint azt: az Oscar-díjas
magyar filmrendező, Szabó István 1957 és 1962 között beszervezett ügynökként dolgozott.
Ez az írás természetesen helyet kapott a filmvilág és a titkosszolgálatok összefonódását
feltáró kötetben, de alapvetően félreérti ezt a kötetet – sokan voltak ilyenek –, akik a
könyvet az ún. „Szabó István-üggyel” azonosítják. Kézenfekvő módon ezt mi sem bizonyítja jobban, hogy húsz oldalt foglal el a terjedelmes kötetben a Mephisto című, értelemszerűen Szabó Istvánról szóló fejezet. Noha nem szeretném megterhelni írásomat leltárszerű
felsorolással, a szakmai tisztesség miatt mégis muszáj jelezni, hogy az Oscar-díjas rendező
mellett külön fejezet található a kötetben Böszörményi Gézáról, Kézdi-Kovács Zsoltról,
Máriássy Félixről, Bódy Gáborról, Ember Juditról, Gazdag Gyuláról, Dobrányi Gézáról. És
akkor még nem szóltam a Gervai András munkájában sorjázó ilyen-olyan rendű és rangú,
beosztású filmes szakemberek garmadáról. Jellemző, hogy a kötet névmutatójában közel
hatszáz felsorolt név található. Ha valaki ezek után a filmkritikus történelmi kutatását
még mindig egyetlen rendezőre redukálná – helyén valóbb volna a fókuszálná szó – a Fedőneve: „szocializmus”-t, annak lelke rajta, de ez a vélekedés tényekkel a legkevésbé sem
volna igazolható.

94

tiszatáj

Az ügynökkérdés rendszerváltás utáni hazai kezelése szinte előhívja azokat a szellemi
és egyben kutatói reflexeket, amelyek a szó nagyon is szoros értelmében hadat akarnak
üzenni a múltfelejtésnek, az elhallgatásnak, a III/III-as ügyek körüli maszatolásoknak, a
teljes erkölcsi nihilizmusról árulkodó Pató Pál-i mentalitásnak. Történészek, újságírók és
szépírók (bár nem sokan) az utóbbi évtizedben nagyon fontos munkákkal tettek kísérletet
a téma feltárására. Hadd legyen elég itt és most csak Kenedi János Kis Állambiztonsági
Olvasókönyvére, K. belügyi iratfelmérő jelentése a kastélyból, Ungváry Krisztián A pártállam és a belügy (A politikai rendőrség működése Magyarországon 1956-1990), Szőnyei Tamás: Nyilván tartottak (Titkos szolgák a magyar rock körül 1960-1990), valamint Esterházy Péter Javított kiadás és Spiró György Tavaszi Tárlat című köteteire utalni. A felsorolásból, műfaji azonosság okán, Szőnyei Tamás munkája áll legközelebb Gervai
Andráséhoz. Itt is, ott is egy-egy szakújságíró térképezi fel egy-egy művészi ág titkosszolgálati múltját, hátterét, mozgatórugóit, működését, hatását, vezérlőelvét, célját. Volt
munkájuk bőséggel. (Hol zsarnokság van, ott zsarnokság van.) Ha hinnénk a politikai
elemzőknek, akik szerint az ügynökkérdés és vele az ügynökmúlt szinte egyáltalán nem
érdekli a magyarországi közvéleményt, akkor nem tudnánk mit kezdeni azzal a ténnyel,
hogy a Fedőneve: „szocializmus” bestseller volt 2010 és 2011 fordulóján. Bár a könyvet vásárlók és olvasók száma a teljes népességhez mérten aligha jelentős, önmagában az a tény,
hogy egy ilyen témájú kötet hetekig-hónapokig a legjobban kelendő könyvek közé tartozott, már némi bizakodásra adhat okot.
Gervai András vékony deszkán egyensúlyoz, de a feladatát remekül oldja meg. A súlyos, okadatolt témát olvasmányos műként adni az érdeklődők kezébe, nem tartozik a
könnyű feladatok közé. Bravúrral oldja meg, hogy egyszerre tegyen eleget a két követelménynek. Egyfelől a levéltári kutatás adathalmazát kell egy történelmi munkához megfelelő módon beledolgozni a szövegbe, másfelől, olyan könyvet szeretett volna írni, amit elejétől a végéig olvashat olyasvalaki is, aki nem történész, nem levéltáros, és egy bölcsészkar
épületét még kívülről sem látta. Ami ebből a szempontból a legfontosabb: sikerült az e kívánalmaknak megfelelő szöveget megalkotni. Ilyenkor az jut az eszembe, hogy nem hátrány az újságírói múlt.
Szemben az olyan lekicsinylő véleményekkel1, amelyek Gervai új könyve kapcsán
sommásan jelzik: abból lényegében semmi újat nem tudunk meg a Kádár-kori titkosszolgálat működéséről, alapvetően másként látom a helyzetet. Hogy az ügynökkérdés milyen
neuralgikus pontja napjainknak és tegnapjainknak, elég felidézni Szabó Istvánnak, a lelepleződése után a Magyar Televízió A szólás szabadsága című műsorban Győrffy Miklós
műsorvezetővel elhangzott beszélgetésének egy részletét. „(…) engem meg akarnak ölni,
mert az összes hírügynökségnek szétkürtölték és az egész világon megjelenik az újságokban, hogy az egyetlen magyar Oscar-díjas, mit tudom én, rendőrségi ügynök.” A hisztérikus reakció pontos látlelete az egész kérdéskör tisztázatlanságának, feltáratlanságának, és annak, hogy nem tudunk vele mit kezdeni, nem tudjuk megítélni annak a közel
kétszázezer embernek a tevékenységét, akiket 1957 és 1989 között a III/III-as ügyosztály
beszervezett.
Gervai Andrást nemtelen támadások tömege érte az Élet és Irodalomban közölt Egy
ügynök azonosítása című cikke után. A szerzőre zúdított vádak típusai három csoportba
1

http://mandiner.blog.hu/2011/01/18/a_bunrol_es_a_megbocsatasrol

2011. június

95

sorolhatók. Előre eltervezett módon „utazott” Szabó Istvánra, a 2006-os 37. Magyar Filmszemlére időzítette a leleplezést, ahol ekkor a rendező legújabb filmjét, a Rokonokat mutatták be. A harmadik vélekedés szerint csak a rendező, és vele az esztétikai teljesítményei
számítanak, ehhez mérten az ügynökmúlt még apró pöttynek sem tekinthető egy makulátlan ember arcképén. Alapvetően az a gond ezekkel a felfogásokkal, hogy reagálnak, de
nem reflektálnak az ügynökmúlt tényére. Az összeesküvés-elméletek generális hibája,
hogy a lehetségest valóságnak tüntetik fel, a látszólagos logikust pedig tényként prezentálják. Ebből kiindulva csak kevesekben – és a támadókban egyáltalán nem – merült fel
a levéltári kutatások egyik legjellemzőbb sajátossága: előre nem tudható, mit találunk.
Részben igaz, hogy egy ilyesfajta vizsgálódás a tű a szénakazalban esetéhez hasonlítható.
Roppant iratanyagon kell a kutatónak átrágnia magát, mire valami értékelhető adatra
bukkan. A bökkenő azonban éppen az, hogy nem tudható, milyen tűket keresünk. Sőt, az
sem biztos, hogy a tű ott rejtőzik a szénakazalban. A találatokon olykor a felfedező lepődik
meg a legjobban. Nagyon valószínűnek tartom, hogy Gervai Andrással valami hasonló történt.
Nagyon fontos mindezek kapcsán hangsúlyozni, amit a szerző a kötet bevezetőjében,
a Módszertani megjegyzések fejezetben taglal: „(…) egyáltalán nem az ügynököket (tágabb értelemben a hálózati személyeket) tartom az elsőszámú bűnösöknek, ami persze
nem jelenti azt, hogy egy adott ügynök konkrét tevékenységét ne lehetne mérlegre tenni,
differenciáltan értékelni. Sokkal inkább a tartótisztek, még inkább az ő főnökeik a bűnösök, de leginkább a megrendelők, a párt 8-10 vezetője, akik a jelentéseket felhasználták
döntéseikhez.” (Hol zsarnokság van, ott zsarnokság van.) Nem új megállapítás ez, mégis
az ügynökkérdésről szóló diskurzus egyik alapvetése. Egyben jelzése, milyen mederben
kellene lezajlania az erről szóló társadalmi párbeszédnek. Gervai nem „ügynökvadász”.2
Aki értőn és alaposan elolvassa könyvét, egyszerűen nem juthat ilyen megállapításra. Éppen ezért ír részletesen a jegyzetekben a tartótisztek származásáról és karrierjéről egészen
feltűnő terjedelemben, mert a titkosszolgálat működése, a társadalom elrejtett részleteinek korrajza csak ezzel lehet teljes. (Több mint beszédes, hogy a tisztek szinte kivétel nélkül iskolázatlan, alulról jött, az időszak bikkfanyelvén fogalmazva: „népi káderek”, akik
olyan magasságokban és vele olyan hatalomhoz jutottak, ami különben elérhetetlen lett
volna.)
Lóci bizonyos értelemben tényleg óriás lett. Nem egészen úgy, ahogy Szabó Lőrinc
képzelte, mert G. Szabó Lőrinc rendezőhallgató, a költő fia életveszélyesnek tetsző politikai szabadszájúságára Szabó István hívta fel tartótisztjének figyelmét. „»Megjött a Hruscsov? És nem robbantotta fel senki? Én nem értem, nem dolgoznak jól a fiúk. Nem rám
volt kiosztva, mert az utóbbi időben sok ilyesfajta munkám volt«” – idézi fel a főiskola
menzáján történteket a Képesi fedőnevet viselő ügynök, aki összesen hetvenkét emberről
jelentett, és tizenkilencről közölt szenzitív adatokat. Máriássy Félix rendező a külvilág felé
jól álcázva, mégis alighanem teljes rettegésben élte mindennapjait 1949-től. Titkos akció
részeként Pálffy György perét kellett filmre rögzítenie, ahol az átlátszó színjátékot – vagyis
a koncepciós pert – érzékelve rosszul lett. „(…) ezt a katonapolitikai osztályon dolgozó
tiszt is észrevette, aki mellette állt. Rosszalló megjegyzést tett, mondván, mi lesz akkor
holnap a kivégzésen?” – írta visszaemlékezésében a rendező felesége. Pálffyt valóban ki2

Magyar Narancs: Az ügynökvadász panasza, Turcsányi Sándor, 2011. február. 24.

96

tiszatáj

végezték, Máriássy néhány hónappal az eset után 31 évesen infarktust kapott. Felépült és
jelentett – szorgalmasan. Ez is ecsetvonás a Rákosi- és a Kádár-rendszer mindennapjaihoz. Érdekes vagy sem, elsőként ő filmesítette meg 1955-ben Móricz regényét, a Rokonokat. 2006-ban majd valaki más: zseniálisan.
Érthetetlen volt, miért oltotta ki életét a tüneményes tehetségű filmrendező, Bódy Gábor 1985-ben. Ma már világos, hogy ördögi hatalmakkal kötött alkut, amin előbb vagy
utóbb csak rajtaveszteni lehetett. Nála ez – háta mögött az Amerika anzix, a Psyché I–II,
Kutya éji dala – harminckilenc évesen következett be. A hetvenes–nyolcvanas évek hazai
(alternatív) szellemi életében otthonosan mozogva nem okozott gondot számára Mészöly
Miklósról, Konrád Györgyről, Haraszti Miklósról, Beke Lászlóról, Heller Ágnesről, Hegedűs Andrásról, Bíró Yvette-ről jelentenie. Gervai elemzéséből kiviláglik, hogy a szolgálatok
az ő közreműködésével Bíró Yvette-n keresztül Konrádhoz szerettek volna eljutni, aki Szelényi Ivánnal amúgy is a szolgálatok célkeresztjében volt Az értelmiség útja az osztályhatalomhoz című munkájuk írása és a kézirat külföldre csempészése miatt. A környezete
számára minden gyanú felett álló Bódy Gábor sok és értékes operatív információt szállított tartótisztjének. Akármilyen szentségtörőnek hangzik, mégis ebből a szempontból ideális ügynök volt. A lelkiismeretével azonban nem győzte a versenyfutást.
Érdemtelenül, csak felsorolásszerűen tudok utalni Ember Judit, Böszörményi Géza és
Gazdag Gyula rendezők kálváriáira, akik a hatalom nemtetszését kiváltva igyekeztek legális körülmények között, mára jelképessé váló filmeket készíteni. A művészeti élet feletti
cenzúrát gyakorló, az alkotásokon az ideológiát számon kérő legfelsőbb pártvezetés a
Hungarofilm egyik budapesti vetítőtermében családtagokkal kiegészülve „kizárólag nyugati szórakoztató filmeket, krimiket, a PB ülésen olyan hévvel ostorozott giccseket néztek
meg” – eleveníti fel könyvében a szerző, aki Szabó B. Istvánt, a Hungarofilm akkori vezetőjét is idézi: „A Mephisto sikerének nagyon örültünk, s megkérdeztem Aczélt, nem kell-e
Kádáréknak is megmutatni. Úgy vélte, nem való annak a társaságnak.” Ehhez nincs mit
hozzátenni.
„Én a legveszélyesebbnek azt tartom egy társadalom számára, ha nem néz őszintén
szembe önmagával, tehát, hogy nem vállalja azt, amit tett (…) Az ember egyik legnagyobb lehetősége abból adódik, ha szembenéz önmagával. (…) ha egy társadalom nem
érzi a felelősségét, akkor nincs energiája hozzá, hogy legyőzze saját magát, s továbblépjen. Azt hiszem, ez a mi bűnünk itt Közép-Európában – nem csak Magyarországon (…): –
mindig sikerül elodáznunk a társadalom valódi szellemi állapotával való szembenézést.
Ezért nem tudunk igazán előrelépni szellemileg, visszahúz minket az eltagadott, az elleplezett, a szőnyeg alá söpört valóság” – nyilatkozta 1992-ben Szabó István filmrendező.3
Milyen igaz minden szava. Ugyanakkor mennyire nem érvényes saját életére. Múltunk
továbbra is össze van torlódva. Hol zsarnokság volt, ott zsarnokság volt.

Bod Péter

3

Csala Károly: „Fogalommagyarázatok”. Kritika, 1992. május. Ezt a cikket a szerző, Gervai András
is szerepelteti könyvének 82. oldalon.

Művészet

Kör-kép
A KORTÁRS KÉPZŐMŰVÉSZET SZEGEDEN


Mintha egy szalonképtelen szellemi szférát érintenénk. Elvégre: „A képzőművészet nem
része Szeged kulturális közös nevezőjének” – vallja sommásan Kiss Ferenc tervezőgrafikus. És többé-kevésbé igaza van. E tématartomány már nemigen szerepel az eleven közbeszédben. Legfeljebb akkor, ha egy-egy köztéri plasztika a nagyközönség elé kerül. De
különben csend, némaság. Pedig itt az utóbbi években a nemzetközi rangú egyéni és csoportos bemutatók is szaporábbak lettek, nem beszélve a hagyományos, országos léptékű
nyári tárlatokról, festészeti biennálékról. Ennek dacára az otthonossággal kampányoló
Délmagyarországban jóformán nyoma sincs a vizuális rendezvényekre reflektáló érdemi
publicisztikáknak. Akárha a napfény városában a látáskultúra eseményei amolyan árnyékverte, ágrólszakadt, hontalan minőséget képviselnének. Bezzeg a színház, a szabadtéri!
Mert e büszke, falusias és gyönyörű nagyvárosban kizárólag ezek a befutók. Amint ezt a
Kárász utca kivételes, egyedülálló státuszáról is nyugodtan elmondhatjuk.
Színház, irodalom, zene, képzőművészet? Volt idő – nem is túlontúl régen – amikor e
Tisza menti metropoliszban a múzsák testvérisége valahogy természetes volt. Nem elég,
hogy a szabadtéri előadások és a nyári tárlatok időrendje szépen, termékenyen összecsengett, ám e kiállítások tematikáját is egy-egy költői, színházi gondolat indukálta. Sőt arra is
emlékszünk, amikor a szombati Délmagyarok egyre-másra hangulatos versekkel, novellákkal meg grafikákkal kényeztettek bennünket. Habár miféle kényeztetésről beszélek?
Voltaképp egy komplex kulturális nagyváros honpolgárai vagyunk.
Csakhogy mostanában keményebb, praktikusabb, lélektelenebb időket élünk. Nem véletlen hát, ha a kulturális, művészeti területek méltányos respektálása szembetűnően viszszaesett. Szeged például ugyanúgy eltékozolta nagy múltú képtárát, miként a Bartók és
Juhász Gyula Művelődési Központ is hasonló sorsra jutott. Igaz, gyönyörűen megújult s igényesen funkcionál a Reök-palota, de a városnak ilyenképp sincs szuverén képtára (l.: szabadtéri fennhatósága). Közben a képzőművészeti élet anyagi finanszírozása is a minimalista elvekhez igazodik, ma már tisztes meghívókra is alig számíthatunk. Másrészt napjainkban is a generációváltások bámész szemtanúi vagyunk, csak ehhez sincs egy árva szavunk se. Noha nem árt bekalkulálnunk: Budapest után Szegeden él a legtöbb képző- és
iparművész (80 feletti a létszám).
Mindezek után akár magukat a képzőművészeket is megszólaltathatnánk, miért is ne?
Hisz mégiscsak ők mondhatnak legtöbbet, leghitelesebbet önnön emberi, szakmai helyzetükről, egyben kollektív, szociális viszonyaikról is. Ezért szerkesztőségünk egy átfogó érvényű kérdéssort intézett néhány ismert alkotóhoz, hogy rövidebben vagy bővebben fejtsék ki véleményüket, tapasztalataikat. Kik vállalták e nyilvános disputát? Fritz Mihály
szobrászművész, Pataki Ferenc, Sinkó János, Aranyi Sándor, Henn László András festőművészek, valamint Sándor Edit, Szekeres Ferenc és Kiss Ferenc grafikusművészek.

98

tiszatáj

Sajnos nem mindenki reagált kérdéseinkre, így körképünk valamivel kecsesebb, törékenyebb lett a tervezettnél.
Mi a benyomása: a város kulturális vezetése kellően respektálja-e a vizuális és képzőművészeti kultúra érdemi jelenlétét (pl.: állandó és időszakos emléktárlatok, kiállítási
lehetőségek, díjak, elismerések, katalógusok és kiadványok anyagi támogatása)?
PATAKI FERENC: Több évtizedes áttekintésem van, tehát egy város életében is össze tudom hasonlítani a „pezsgő”, a „langyos” és a „lankadt” állapotot. Jelen időben az utóbbi
jellemző. Kevés a megújító kezdemény. Általában a szellemi és anyagi szűkmarkúság jellemző.
FRITZ MIHÁLY: A város vezetése úgy viszonyul a képzőművészethez, ahogy arra számítani lehet. Gazdasági válság, politikai csatározások, kiábrándultság, általános pénzhiány
közepette reálisan nem várható lelkes művészetpártolás. Ugyanilyen okok miatt nem remélhető élénk társadalmi visszhang kiállításokról, képzőművészeti rendezvényekről. És
nem remélhető kiadványok, alkotói tervek, rendezvények komolyabb támogatása sem.
Zenei példát is mondhatnék. Talán még a népszerűbb színházművészet bízhat leginkább
segítségben, díjakban. De hát ez össznépi és hosszantartó jelenség. Amúgy nekünk nem
támogatás kellene, hanem elsősorban munka. Szegeden több a művész, mint amennyit a
város eltartani tud. Muszáj kitekinteni innen.
ARANYI SÁNDOR: Egészében az a válaszom: nem. Elsősorban azért, mert nincs elég kiállítóterem. (Egy kivétel: a Kass Galéria, ahol már csak sajnos emlékkiállítása van a névadónak.) A Varga Mátyás Ház anyagiak miatt nem igazán működik. Kiadványokra nincs
pénz. A REÖK-nek még meghívókra sem telik (vagy rossz az elosztás, a Szabadtéri és a kiállítások költségvetése keveredik, nem átlátható).
SINKÓ JÁNOS: A vizuális műfajban a város önkormányzatánál van ugyan pályázati lehetőség változó mennyiségű pénzösszeggel, csak ez nem arányos más ágazatok (pl.: sport,
zene) támogatásával. (Lásd: Kulturális és Sportbizottság). Hiányzik az állandó városi kortárs képzőművészeti kiállítás vagy a REÖK-ben vagy a Móra Múzeumban vagy a Feketeházban (más városokban már régóta van, ami az idegenforgalomnak is szerves része).
A közgyűjteményben (Móra Múzeum) számos festmény található, amelyek nagy része raktáron van. Szeged képzőművészetéről készült már egy kiadványsorozat (festők, szobrászok, grafikusok), amelynek célja a város képzőművészetének népszerűsítése volt, jó lenne
ennek folyamatos, megújuló folytatása. A Reök-palota megnyitásakor ugyan létrejött egy
szegedi kortárs kiállítás, ehhez katalógus is készült, de azóta újabb (esetleg ciklikus) bemutatkozás nem volt.
A Szegedért Alapítvány nyújt még jelentősebb támogatást a helyben élő művészek
számára (kiállításokhoz, könyvkiadáshoz stb.).
HENN LÁSZLÓ ANDRÁS: A város kulturális vezetése a több évtizede megszokott formákhoz ragaszkodva támogatja a kiállításokat, művek születését, illetve albumok létrejöttét.
Ezen összegek azonban nem vagy csak töredékes formában elégségesek pl. egy kötet létrejöttéhez. Gondolok itt például olyan idősebb, elismert alkotókra, akik évek óta próbálkoznak egy saját kiadványt létrehozni. Itt lehetne közbelépni a városnak, és mecénásként segíteni ilyen albumok megszületését.

2011. június

99

SÁNDOR EDIT: Évenkénti pályázati lehetőség van. Kérdés ellenben, hogy a döntéshozatalkor milyen szempontok alapján kerülnek kiosztásra a támogatások. Amíg létezett a
Képző- és Iparművészeti Szakmai Kollégium, amelynek utolsó négy évében én is tagja voltam, tudva levő, hogy korrekt szakmai és emberi rálátással kezelte a beérkező pályázatokat. Az anyagi keretek mindig is nagyon szűkre szabottak voltak, és úgy tűnik, egyre inkább. Holott városunkban sok művész él a létminimum határán vagy éppen alatta. Az
utóbbi években itt a képzőművészet anyagilag igencsak a perifériára került. Pedig érdemes
lenne e területet több anyagi ráfordítással is megbecsülni.
KISS FERENC: A képzőművészet nem része Szeged kulturális közös nevezőjének. Nem
lényeges tényező. Vita sincs róla. Közönségek voltak valaha, ahogy művész közösségek is.
Talán a Károlyi utcai művészházban… (Novák, Dér, Zoltánfy és a többiek). Műtermek nincsenek, vannak viszont félszobák, félasztalok, fészerek… Szerencsésnek mondhatom
magam, már kétszer kaptam alkotói támogatást a várostól (2004, 2008). Mégis a legfontosabb támpont a makacsság, kitartás és állhatatosság lehet. Katalógusok, értékes és értelmes kiadványok? Talán a Kortárs Szeged, 2007, az lehetett volna. Lehet, személyes
érintettségem okán vártam túlzottan sokat tőle. Mára viszont visszhangtalannak és megrekedtnek tűnik.
SZEKERES FERENC: Az elődök tapasztalatai alapján Szegedet 1999-ben nem egy segítőgondoskodó anyához, sokkal inkább egy kényeskedő szeretőhöz hasonlítottam. A Hölgy
evidenciaként kezeli az életét gazdagító lovagjait, tudván, hogy mindig lesznek hódolói.
Így aztán leghívebb rajongóját is tartózkodó eleganciával engedi útjára, ha annak (türelmét vesztvén) menni támadna kedve. Később persze szívesen dicsekszik „hűtlen”, értékes
udvarlói számával! Hasonlóan tartózkodó a környezetében maradó, életét gazdagító lovagokkal is. Bevallom, nekem is volt tanulságos kalandom a szép Hölggyel. Természetes lelkesedéssel ajánlottam fel néki szolgálataimat. Például szolgált Pataki Ferenc és Vinkler
László önzetlen támogatása, melyet ifjúkoromban a Szegedi Grafikai Stúdió tagjaként
megtapasztalhattam. Ez egyben predesztinált, hogy szerepet vállaljak a fiatal szegedi tehetségek egyengetésében, szemléletük formálásában.
A Magyar Nemzeti Galéria akkor legendás GYIK-műhelye kapcsán egy újságcikk felvetette, hogy időszerű lenne itt is létrehozni a fiatalok művészeti nevelésével foglalkozó műhelyt. Csakhogy a Múzeumi Matinék keretében már közel öt éve működött az általam vezetett képzőművészeti szekció. Korszerű szemlélete okán szakmai programunkat az Országos Pedagógiai Intézet – módszertani anyagként – kiadásra javasolta. Azt pedig egy
közelmúltban megjelent tanulmányból tudtam meg, hogy egyik kollégám az USA-ban tartott előadást módszereimről és „hazatérve nagy örömmel számolt be múzeumpedagógiai
előadásának sikeréről, és őszintén megvallotta, nem gondolta volna, hogy kollégája az
amerikai trendeknek (is) megfelelően dolgozik.” Úgy tűnik, a Hölgy mentalitása nem rendszer-specifikus.
Később a rendszerváltás környékén tehetséges főiskolások és a régió vizuális megjelenését formáló fiatal szegedi alkotók számára létrehoztam egy – nemzetközivé terebélyesedő – alkotótelepet. (A praktikusan gondolkodó tervezőgrafikus szakma már jóval a rendszerváltás előtt „átjárhatóvá tette” a határokat. Ésszerű volt vajdasági és erdélyi fiatalok
számára is lehetővé tenni a részvételt. Az akkor még jóval rosszabb anyagi körülmények
között élő határon túli fiatalok számára pályázatokkal kellett megteremteni a lehetőséget,

100

tiszatáj

bár a helyiek sem voltak bővében az anyagiaknak.) Az indulás romantikusra sikeredett,
egy általam befizetett nagyobb összeggel kezdődött, mellyel a később felkeresett cégeknél
érvelhettem: „már van egy szponzorunk”. A fiatalok lelkesedése meghozta eredményét. Az
alkotótelepen a szakterületek „műfajklasszikusai” (Kass János, Pócs Péter, Kemény György,
Jankovics Marcell, Szyksznian Wanda) vállaltak konzulensi szerepet. Még a fővárosi szakma
is számolt vele, „beszéltek róla”, visszhangja volt a hazai és a külföldi médiában. Ám a hét
évig kitartóan „végigzongorázott” pályázatok statisztikája szomorú képet mutatott. Forrásaink a Hölgy igen mértéktartó támogatása mellett döntően megyei és országos pályázatokból kerültek ki. A tervezhetetlenség lassan a szakmai hitelességet is kockáztatta volna,
így az alkotótelepnek szükségszerűen meg kellett szűnnie.
A lelkes fiatal alkotók több év elteltével sem értették a számukra oly hasznos vizuális
műhely megszűnését, mely a város kulturális életét gazdagította. És hát, bár kevéssé hatékonyan, spontán találkozások során máig folytatódik a „világmegváltás”. Jólesett, hogy a
város észlelte az alkotótelep hiányát, ugyanakkor el is szomorított a Hölgy utólagos vigasztalása: „korábban szerveztél eurorégiós programot, mint az aktuálissá vált… Talán valamely párt kulturális programjának holdudvarában hosszabb életű lett volna”. Kedvenc
filmrendezőm, Menzel szavaival élve: „Hát, nem tudom…”
Egyetemes és hazai példái mellett akadnak-e olyan szegedi mesterek, akik pályájukkal, munkásságukkal egyféle mértéket és mintát adnak alkotói tevékenységéhez?
P. F.: Sok jó szegedi kortárs közül én is az idősek közé tartozom, javarészt a most életerős alkotók pályája elindításánál ott voltam. Erkölcsi és művészi nagyságban elveszítettem – többen is így vagyunk – Kass Jánost.
F. M.: Helyi mesterek, kortársak, elődök közt egyaránt több markáns művészegyéniség
van; például kiváló tömörkényes tanáraim és társaim. Szemléletük, szakmai tudásuk mértékadó számomra.
A. S.: Sajnos nincsenek. Akik jelentősek, meghatározóak, életüknek csak kis részét töltötték Szegeden.
S. J.: Vinkler László mind alkotói, mind pedagógiai munkásságát tekintve. Nyitott és
mindig megújuló szemlélettel folytatta alkotói tevékenységét.
H. L. A: Vannak, nem is egy, szerencsére.
S. E.: Több itt élő és alkotó művész pályája és munkássága számomra figyelemre méltó, sőt emberi hozzáállása is. A magam szakmai területén azonban még nincs olyan alkotó,
akinek ismerhetném szakmai – művészi lehetőségeit. Emberi kötődéseim vannak. Alkotói
viszonyulásban fontos számomra a kísérletező, megújuló alkotói magatartás, az impulzív
megmutatkozás.
K. F.: Nagy szerencsének tartom, hogy 2008-as Kass Galériás kiállításom kapcsán
többször személyesen is beszélhettem Kass Jánossal. Kemény, lényegre törő és szikár
megjegyzései egy életre belekarcolódtak a fejembe. Nem értette túlzott ragaszkodásomat
Szegedhez, a krisztusi kor után szerinte utaznom kellett volna, és karriert építenem a városon kívül és tovább. De talán most már olyan helyzetbe kerülhettem, hogy a világnak
tudok dolgozni Szegedről, és ez megér egy kemény próbát! Mindenképpen meg kell említenem Szilasi László irodalomtörténészt mint elmúlt évtizedem biztos szellemi támpont-

2011. június

101

ját. Lényegre törő, tapasztalt szavai, írásai mindig erőt adtak, mindig új utakra tereltek, és
remélhetőleg inspirálnak a jövőben is. Én mindig szerettem a szavakat, ő igazán érti is a
nyelvüket, ezenkívül a kosárlabda és a fapalánk szeretete is összeköt minket szerencsére.
Saját generációmból Ágoston Lóránt és Huszár Imre pályáját követem figyelmesen, és
sokszor beszélünk az élet szélesebb dolgairól és a művészetről is persze. Hiszen ez lenne a
legkülönlegesebb dolog, amivel kelnünk és feküdnünk kellene nap mint nap…
Ön szerint a Szegeden működő művészeti szakközépiskola és rajztanárképzés menynyiben, miként szól bele művészeti közéletünkbe? Melyek az előremutató, melyek a problematikus tényezők?
F. M.: A szegedi művészeti szakközépiskola értékeiről kissé elfogódottan szólok, hiszen
50 éve a mi osztályunkkal indult, majd ott tanítottam végkimerülésig. Meggyőződésem,
hogy a legüdvözítőbb, természettanulmányokon alapuló rajzi képzés – talán utolsó –
mentsvára. Művészeti közéletünkbe országos szinten szól bele, több száz itt tanult hivatásos művészről beszélhetünk. A visszakerülő művészek száma is jelentős.
A. S.: Nagy mértékben. A Tömörkényből sokan kerülnek a művészeti felsőoktatásba
(művészeti egyetemek, tanárképzők), akik itt maradnak vagy vissza-visszatérnek, azok lényegében kötődnek. Köszönhető ez a művészeti egyesületeknek, szakmai szerveződéseknek.
A művészeti szakközépiskola és a Rajz Tanszék oktatóiból, volt hallgatóiból került ki a
SZÖG-ART tagságának nagy többsége (az egyesület székhelye is a tanszéken működik). A
szakmai közéletben különösen nagy szerepe van az SZTE JGYPK Rajz és Művészettörténeti Tanszéknek, hiszen innen kerültek ki a fiatalabb nemzedéket tömörítő szakmai szervezetek alapítói, vezetői és tagságuk zöme, mint pl.: Lajtorja, Gepleki. A Tanszéki Galéria
rendszeres kiállításaival a város szakmai és az érdeklődő, értő közönségének szolgálatában áll, egyben hallgatóinak is lehetőséget, egyfajta szellemiséget nyújt.
P. F.: Sajnos az alkalmazásokat nem látom, sok a kikerülő növendék és kevés a feladat.
A szakközépiskola nem tölti be a szakképzés fontos szerepét, a rajztanárképzés hiányos,
de hiányos a tanári hely is. Félig látom megvalósulni a művészeti képzést is. Vagy tanár –
vagy művész! Tanítani nagy felelősség.
S. J.: A városban működő középfokú művészeti szakközépiskola és a felsőfokú képi ábrázolás, valamint vizuális és környezetkultúra szakos tanárképzés hallgatói lényeges bázist
adnak a városnak részint a képzőművészeti kiállítások közönségeként, illetve ezek népszerűsítésében. Másrészt különböző képzőművészeti műfajokban önálló alkotó tevékenységet
folytatnak, így utánpótlásként is számos alkotó dolgozik jelenleg is Szegeden. A tehetségesebbek alkalmanként munkáikat is bemutathatják a TIK-ben.
H. L. A: Volt „tömörkényisként” azt tudom mondani, hogy a „nagyok”, tehát a művészeti iskola hírnevét öregbítő tanárok, mesterek már jórészt visszavonultak, nyugdíjba
mentek. Abban az időben, de még a kilencvenes évek végén is volt egyfajta szellemi összetartás, párbeszéd a művészethez kapcsolódó intézmények művésztanárai között. A közös
akarat által születtek például olyan kiállítások, ahol egy-egy fiatal tehetség is bemutatkozhatott, illetve szakmai téren is jobban segítették egymást az alkotók. A mai generációból
hiányoznak azok a karizmatikus „figurák”, akik munkásságukkal, személyiségükkel maguk köré tudnának vonzani társalkotókat.

102

tiszatáj

S. E.: Szeged szellemi életének alakulását főként az határozta meg, hogy kiváló művészeket, tudósokat adott a magyar és egyetemes kultúrának. A művészeti oktatásban a
Képzőművészeti Szakközépiskola öt évtizede van jelen. Számomra ez a tény egy sarkalatos
kérdést is felvet. Sok fiatal számára egy lehetőséget villant fel: művésszé lenni vagy nem
lenni. Sok megkeseredett és az életben helyét nem találó ember vált sokukból. Az egyetem
főiskolai karának rajztanári képzése országosan elismert. Több igen jó alkotóművész folytatta itt tanulmányait. A kiváló rajztanárokra szintén nagyon nagy szükség van, illetve
szükség lenne. (Ez már egy másik kérdéskör problematikája. E főiskolai kar két remek kiállítótérrel is rendelkezik, lehetőséget nyújtva a hallgatók bemutatkozásának. Ezen kívül
számos kiváló kiállításnak is helyet ad.)
Sz. F.: A művészeti szakközépiskola és a rajztanárképzés most nem a legjobb formáját
mutatja. A számos ok közül a legmeghatározóbb a fogyasztói társadalom oktatási rendszerének kritikátlan átvétele, melynek negatív hatásai a tanszék speciális oktatási tevékenységében fokozottan jelentkeznek. Az alkotómunkára is képes hallgatók tehetségének kiteljesítése feltételezi, hogy a tudásanyag átadása mellett az oktató szemléletét, személyiségét
is pallérozza. Ez a megnövekedett csoportlétszámok mellett gyakran nehézségekbe ütközik. Ad absurdum előfordulhat, hogy egy ötletvázlat „elmélyült” elemzésére kevesebb,
mint egy perc jut. Elgondolkodtató, hogy ezt az oktatási struktúrát Amerikában egyfajta
megbízhatóan átlagművelt, végrehajtó tömegbázis kitermelésére (l.: diplomagyár) hozták
létre. A feladatokat az irányító Agy határozza meg, melynek jelentős részét (jó anyagitechnikai feltételekkel odacsábított) máshol képzett elit értelmiség alkotja. A tömegképzést átvettük, csak mikor lesz anyagi lehetőségünk máshol képzett elit értelmiség elcsábítására? A jelenlegi struktúra hátrányait alkotótelepekkel, alkotókörökkel, a város által
nyújtott fórumokkal ellensúlyozni lehet, és ez a polisz kulturális életének is hasznára válhat.
K. F.: Nagyon fontos szerep hárul az oktatásra, el kellene kezdeni egy új – a képzőművészettel természetesen együtt élő – generáció kiművelését. A főiskoláról tudok bővebb
tapasztalatokkal szolgálni: végzésem idején (1994) még jó közepes minőségűnek mondhattam, mára ez a kép árnyaltabb lett. A világ és a technika, multimédia elszaladt az iskola
mellett, de a vizuális intelligencia és gondolati rendszer, amit a Rajz Tanszéken szereztem,
máig hasznomra válik. A bolognai rendszer viszont jelentős átgondolásra szorul… (tavaly
fejeztem be a mester-szakot, így vannak személyes tapasztalataim…).
Miként érzékeli a generációváltás emberi, szakmai és szemléleti folyamatait a mostani időkben? A fiatalabb és korosabb alkotók között léteznek-e érdemlegesebb kapcsolatok?
F. M.: A generációváltás emberi folyamatait konkrétan érzékelem, minthogy nyugdíjba
vonuló művésztanár vagyok. Az alkotómunka viszont nem nyugdíjkor függő tevékenység.
A korosztályokon átívelő szakmai-emberi kapcsolat kiváló itt Szegeden. Különösen eleven
a két művészeti iskolában kialakult kollegiális, baráti viszony. Leginkább a hasonló művészeti nézeteket vallók tudnak összeverődni, érthetően.
S. J.: A hagyományos „mester és tanítvány” viszonyok változó képet mutatnak, a mester leginkább a mentor feladatát látja el. A SZÖG-ART Művészeti Egyesület idősebb korosztályból áll, de alkalmanként számos fiatal alkotót is barátként meghív tárlataira kiállí-

2011. június

103

tónak. Több önálló művészeti csoport is működik Szegeden, ám közöttük még programegyeztetés sincs (SZÖG-ART, Szépmíves Céh, Lajtorja, Gepleki csoport).
H. L. A: Nem érzek különösebb váltást, változást, mivel folyamatos kapcsolatban vagyok mind az idősebb, mind a fiatalabb generációval. Szerintem kölcsönös tisztelettel segítjük szakmailag egymást. Úgy érzem, akik teljes elszigetelődésre rendezkednek be, azok
vagy nagyon büszkék elért sikereikre, vagy pedig szakmailag keresik még önmagukat.
Igen, léteznek olyan kapcsolatok, amelyekben korosabb és fiatalabb alkotók szakmai, baráti kapcsolatot alakítottak ki. Ezek szerencsére jellemzőek városunk művészeti életére,
bár túl sokat nem tudnék felsorolni.
Sz. F.: A fiatalok igénylik a kapcsolattartást, de azok formája, intenzitása az ezredfordulóra jelentősen átalakult. Kutatások jelzik, hogy ez a generáció már nem annyira példaként tekint tanáraira, sokkal inkább (jó értelemben) használja őket céljai eléréséhez. Ha
van egyáltalán példaképük, az egyfajta „mozaik példakép”, amely több erényből van öszszegyúrva. Kitágult számukra a világ, az interneten a legkiválóbb londoni, párizsi kiállítótermekből választhatnak iránymutató alkotókat. Fiatalként, folytatva elődeink hagyományait (melyek legendás albérletekről, kocsmai beszélgetésekről szóltak) még heti rendszerességgel találkoztunk alkotókörökben, kocsmákban. Bár vannak még „albérleti bemutatók”, az sem ritka, hogy egy kiállítás előtt a hallgató neten kér véleményt alkotásairól. Jellemző, hogy egy karakteres szegedi alkotócsoport már csak szinte neten tartja a kapcsolatot, és „ott szervezi össze magát” egy-egy kiállításra. A város stúdióiban dolgozó tehetséges fiatalokkal még létrejönnek személyes találkozások, ám a fővárosba költözők országos,
esetenként nemzetközi sikereiről már leginkább net-üzenetből értesülök.
S. E.: Paul Kleenek van egy találó megállapítása, amely érzékelteti ezt a jelenséget, illetve ennek megértését, kezelését. „…A látható dolgok a világmindenségnek csak kis részét
képezik, a világ egyéb valóságokból épül fel. Ha bármit is mondanék a művészet generációs kérdéseiről, talán óhatatlanul dogmákat fektetnék le.” Minden korszak felteszi a maga
kérdéseit a művész számára, amelyre ő az adott lehetőségein belül választ ad. Valószínűleg nem tudjuk kezelni ezt a jelenséget. Tapasztalatom szerint van városunkban generációs probléma s ebből adódó feszültség. Egy egészséges egymás felé fordulás hidat hozhatna
létre.
P. F.: Tapasztalataim jók, ezt a nagyon privát – személyes kapcsolatot, kapcsolatokat –
nem lehet teóriák mentén elképzelni.
K. F.: Nem tapasztaltam, hogy városunkban a képzőművész életpálya sikerrel, elfogadottsággal, elismertséggel és a tisztes megélhetés ígéretével társulna. Nincs piac, a város
és a megye sem gyűjt alkotásokat, a cégek mecenatúrája is csak szigetszerű. Akik alkotnak,
szabadidejüket áldozzák fel, egyfajta hobby-lobby ez. Kicsi a pálya, így különösebb mozgolódást, jelentős változást sem érzékelek. Néhány alkotóval szorosabb kapcsolatban állok,
tag vagyok a Lajtorjában és a Geplekiben, az utóbbi három évben képzőművészként már
alig tudtam egzisztálni, főleg a nemzetközi plakátkiállításokra koncentráltam (Poster for
tomorrow, United Design Biennal, Los Angeles, Fukuda kiállítás, Kolumbia).

104

tiszatáj

A szegedi művészek magukénak érzik-e a városban funkcionáló országos rendezvényeket (nyári tárlatok, táblaképfestészeti biennálék)? S mennyit, mit tesznek azért, hogy
ne csak szállásadó gazdái legyünk e rangos fórumoknak?
A. S.: Szeged és vonzáskörzetéhez több mint 80 képző- és iparművész tartozik. A két
országos rendezvény jellegénél fogva más. A Táblaképfestészeti Biennálé a művészek alig
felét érinti. Országos jellege és a kvalitásbeli elvárások miatt a szegediek közül csak kevesen „kerülhetnek falra”, a múlt évi rendezvényre pl. Győr-Sopron és Hajdú-Bihar megyéből egy sem). Ebből következik, hogy a szegediek közül nem igazán érzi mindenki magáénak, de ez nem is igazán baj. Annál inkább magáénak érzi a szakma egésze. A város örülhet, hogy egy ilyen rangos seregszemlének gazdája lehet, és legalább kétévente idesereglik
a festők színe-java. A Nyári Tárlat már nagyobb szeletet merít a szegedi művészekből, hiszen ez minden műfaj előtt nyitott, így többen is bekerülnek mint kiállítók. Ezt talán inkább magukénak érzik a szegediek.
Mindezek orvoslására vissza kellene állítani a volt Szegedi Tavaszi Tárlat példáján az
éves kiállítási lehetőséget (megfelelő zsűrivel), ahol csak a szegediek számolhatnának be
szakmai felkészültségükről, művészetük fejlődéséről. Gondolom, ezt érezné igazán mindenki a sajátjának.
S. J.: A szegedi művészek nagy része nem igazán érzi magáénak a Nyári Tárlatokat,
festészeti biennálékat. Ezeknek az országos keresztmetszet bemutatása az elsődleges célja,
mintegy idehívni Budapestről és máshonnan a szakma javát (legutóbb 24 Munkácsydíjast), ami azért a látogatottságot is emeli. Ezek „árnyékában” nem minden szegedi képzőművész jut szereplési lehetőséghez. (Tudomásom szerint egyetlen Munkácsy-díjas művész sem él most Szegeden!). Lehetne több szegedieket bemutató kiállítás. Erre ugyan volt
kezdeményezés kamaratárlatok létrehozásával, bemutatóestek rendezésével a REÖK-ben,
de ez megszűnt.
A jelenlegi kiállítási bemutatkozó helyek: Reök-palota, DÉMÁSZ-székház, Belvárosi
Galéria, Bálint Sándor Művelődési Ház, Rajz Tanszék galériája, TIK.
S. E.: A Reök-palota létrejötte, körülményei és mibenléte komoly vitákat, ellentéteket
hozott létre. Ezek ma már csitulni látszanak, de teljesen mégsem szűntek meg. Ez az intézmény ad helyet a több évtizedes múlttal rendelkező Táblaképfestészeti Biennálénak és
az Országos Nyári Tárlatnak. Kétségtelen, ez Szeged városáé és a mostani művésztársadalom szívesen tekintené a magáénak. Amint régen így is volt. Az utóbbi évek rendezvényei
azonban arról tanúskodnak, hogy már nem bír akkora művészi, de főleg erkölcsi erővel,
mint korábban. Mintha csak a tradíció maradt volna meg. Ez azonban nem motiváló tényező. Nem tudom, kit mi inspirál vagy éppen nem. Ami biztos, a megmutatkozás lehetősége. Számomra az a kérdés, a város vezetése megfelelő anyagi támogatást biztosít-e arra,
hogy ezek a demonstrációk az első lépéstől az utolsóig korrekt, színvonalas módon kerüljenek megrendezésre. Elegendő figyelem, felelősség jut-e a szervezésre? Értem ezalatt –
többek között – a megfelelő számú színvonalas katalógust, a nem csak virtuális, de kézbe
vehető meghívókat, tiszteletdíjak kifizetését. Nem mellékes az egyszerű, ám mindenre kiterjedő vendéglátás, mert ez lehetőség a tapasztalatcserére, kapcsolatok ápolására. S ha
még kollokvium is kapcsolódna a megnyitókhoz… Az utóbbi évek újabb színvonalat jelentő rendezvénye a Festészet Napja, ami szintén több irányú odafigyelést igényelne.

2011. június

105

H. L. A: Nehéz kérdés. Nézzük meg Hódmezővásárhelyt: a város büszke országos hírű
Őszi Tárlatára, pedig ott is a budapestiek szerepelnek többséggel. Talán annyi a különbség, hogy ott több díjazásban részesülnek a helyi művészek, mint Szegeden. A rendezvénynyel párhuzamban pedig mindig helyi jellegű bemutatkozást, vásárt, kiállítást is szerveznek, ezzel is egyedivé, helyivé varázsolva ezt az országos kiállítást.
K. F.: Gyermekkoromban csodáltam a Horváth Mihály utcai országos kiállításokat, elképzeltem, egyszer majd az én képeim is itt lesznek a falakon, azután kezdtem átlátni a hierarchiát (alul a díjazottak, támogatottak, az első emeleten a derékhad és a másodikon a
„fiatalok”). Majd kezdtem rájönni: a hiányzók sokkal rangosabbak, mint a Szegeden kiállítók. Mikor a múlt század végén bekerültem a mezőnybe (Táblaképfestészeti Biennálé és
Nyári Tárlat), már nem tudtam felhőtlenül örülni. Furcsa módon mindig Budapestről kértek föl beadásra (FKSE tagságom okán), a város nem nagyon tájékozódik a fiatalokról,
szerintem ez ma is így van. Alkotótársaim (In Memoriam Geriub Gepleki csoport) már javarészt felhagytak ezzel az úri huncutsággal vagy kizsűrizték őket. Azért jó érzés volt a Városháza udvarán koccintani volt tanáraimmal és csipegetni egy kis túrós csuszát… Ezek a
fogadások is eltűntek már, olvadnak a gesztusok…
P. F.: Nagy mértékű passzivitást látok, a művészeti intézményeknek kell lépniük, a
művészek erre nem ajánlkozhatnak.
F. M.: Az országos tárlatok (nyári-, táblakép-) a fiatalabb generáció számára sikeres
bemutatkozási, érvényesülési lehetőségek. Örvendetes, hogy országos mezőnyben érnek el
díjazott eredményeket.
Véleménye szerint van-e valamiféle szemléleti, stiláris karaktere településünk művészetének? Mivel magyarázza a sajátságos együttállásokat és elkülönüléseket?
Sz. F.: Úgy hiszem: nem volt és ma sem érhető tetten egységes stiláris karakter. A város művészeti életét inkább egyfajta nyitottság és sokszínűség jellemzi. A számos ok mellett a település földrajzi helyzetét és volumenét meghatározónak tartom. Az ellenpólusként gyakran emlegetett Hódmezővásárhely létdimenziói még lehetővé tették egy erős lokálpatriotizmusban fogant, egységes, hagyományokra apelláló művészeti kultúra kialakulását. Hasonló erővonalak mentén formálódhatott Szentendrén egy előretekintő, korszerűbb szemléletmód. (Érzésem szerint ezeket a „beállt” struktúrákat áttekinthetőségük
okán a „rend-párti” hatalom ki nem mondottan még preferálta is.) Szeged azonban már
nem eléggé kis város ahhoz, hogy a lokálpatriotizmus kohéziós ereje egységes értékrendű
művészeti életet indukálhatna. (A szakma emlékezhet arra, hogy a rendszerváltáskor Pataki Ferenc angyalkaszárnyú idealizmusán fogant elképzelését milyen gyorsan leváltotta
egy megosztó koncepció.) Ugyanakkor a város ahhoz még nem eléggé nagy, hogy pozitív
értelemben kozmopolita, befogadó, szekértáborok nélküli kulturális bázissá váljék.
S. J.: Településünk képzőművészetének nincs semmilyen sajátos stiláris karaktere.
Régebben a közeli Hódmezővásárhely viszonylatában a nyitottabb szemléletmód jellemezte, ami napjainkra aktualitását veszítette. Nem igazán élünk a testvérvárosi kapcsolatokból adódó lehetőségekkel, bár újabban Temesvárral több cserekiállítás is létrejött. A városba hozott nemzetközi kiállítási anyagok ellenpontjaként Szeged képzőművészeit külföldön is be lehetne mutatni (ma már a műalkotások EU-ban történő utaztatása nem jár
külön engedélyeztetéssel sem).

106

tiszatáj

A város igazából nem vonzza képzőművészek ideköltözését, elsősorban azok élnek itt,
akik a város szülöttei vagy munkahelyük (Tömörkény gimnázium, SZTE JGYPK Rajz Tanszéke) köti ide. Az úgynevezett szegedi művésztelep is csak egy-két helyi alkotó jelenlétével üzemel nyaranta, a többi mind vidéki, elsősorban budapesti. Ez is furcsa dolog. A városnak saját alkotótelepe nincs, a „Plein Air”-nek nevezett alkotótelep sem Szegeden van
nyaranta, hanem Csongrádon. Pedig mindkét telep szponzorálásában a város is részt vesz.
F. M.: Városunk képzőművészete teljesen heterogén. Nincs szemléleti, stiláris karaktere, egysége. De ez nem baj, csinálja mindenki azt, amiben hisz, ami jól megy neki. A sokféleség helyi oka bizonyára a hosszan ható, meghatározó előzmények, elődök hiánya. A jelen
világnézeti és egyéb sokszínűsége (zűrzavara, bizonytalansága, szabadossága?) itt is érvényesül. Az említett két szegedi művészeti iskola lehetne szemléleti irányadó. De az innen
indulók stiláris sokfélesége inkább pozitívum; bizonyítja, hogy a tanultak felszabadultan,
egyénien használhatók.
A szakmai csoportosulások inkább érdekszövetségek, mint hitgyülekezetek. Persze
emberi szimpátia alapján is.
P. F.: Elég nyitottnak látom a város szemléleti profilját. Az utóbbi időben sok tehetséges fiatal tűnik föl, az idő fogja igazolni a „stílus” érvényességeit. Az együttállásoknak és
elkülönüléseknek ma már nem felfogásbeli, stiláris alapja, hanem egzisztenciális különbsége, különbözősége van. Hogy lehet, hogy MAOE-tag – hivatásos papírral ellátott művész
a Nagyáruházban mutogatja eladandó „portékáit”.
A. S.: Nincs. Szemben Vásárhellyel, Szeged mindig is nyitottabb volt a különböző
irányzatok felé. Gondolom, ez elsősorban a főiskola jelenlétének köszönhető, a több, mint
60 éve önállóan működő Rajz Tanszék nyitottságának, Vinkler, Fischer szellemiségének.
Így tettek szert a fiatalok az újabb és újabb törekvések ismeretére (akkoriban pl.: Dér,
Zombori is Kokas szárnyán nevelkedtek).
H. L. A: Van is, meg nincs is. Két egyesület tagjaként is azt kell mondanom, hogy törvényszerű a különbözőség egy olyan város alkotói között, mely városra nem jellemző az a
nyugalom, mint pl. ismét Vásárhelyt említem. Szeged az egyetemisták városa is, és ez érződik dinamizmusában, lüktetésében. Az kicsit elgondolkodtat, hogy a csoportosulások
igen ritkán, vagy soha nem folytatnak párbeszédet egymással, holott igen sok átfedés létezik a tagok között.
K. F.: Nem érzek stiláris vagy szemléleti vezérfonalat a város képzőművészetében.
Vannak ugyan főleg generációs alapon szerveződött egyesületek (SZÖG-ART, Lajtorja,
Gepleki), de ezeken belül is kevés kapcsolódás, csomópont érzékelhető. Nincs és nem is
volt Szegedi Iskola.
S. E.: Stilárisan nem lehet egységesebb arculatról beszélni. A megújulás szele azonban
már érkezőben van. Minél több fiatal alkotó dolgozik itt, annál inkább sikerül majd levetni
a provinciális jelleget. Azaz nyitottabb, szélesebb rálátással lenni az európai és a világ képzőművészetére. Persze ez elkülönüléseket is hoz magával, amelyek egyéb vonatkozásban
már korábban is megvoltak, és jelenünkben is megvannak. Többek között anyagi és alkotói érdekkapcsolatokban stb. Építő, kollektív töprengések kellenének! Egymás alkotói és
emberi megbecsülése.

2011. június

107

Műfaji és minőségi tekintetben miféle erőviszonyok, hierarchiák érvényesülnek a
kortárs szegedi művészetben? Kap-e megfelelő kritikai visszhangot a város tárgyformáló kultúrája?
K. F.: 2001-ben a Műcsarnokban került megrendezésre az Iparművészet című kiállítás. A kiállító tervezőgrafikusok között négy szegedi alkotó volt (Monostori Kata, Magyar
Mihály, Csala Károly és jómagam). A tematikus kiállítás-sorozat akkor már túl volt a festészet és fotó műfaján szegedi résztvevő nélkül… Statisztikai alapon tehát tíz éve erős volt
a tervezőgrafikus művészek mezőnye.
Azóta sok víz lefolyt már a Tiszán, és a helyzet sokat változott. Az alkalmazott műfajokkal foglalkozók száma ma is jelentős a városban, de a munkáikat kiállító és azokkal etikus, filozofikus gondolatokat megfogalmazók száma elenyésző. A dizájn mint komplex fogalom a városban az eladásösztönzésre korlátozódik… Társadalmi beágyazottság, hasznos
és etikus gondolatokon alapuló alkotások, életminőséget befolyásoló innováció, tárgykultúra – sajnos majdnem ismeretlen fogalmak Szegeden.
S. E.: Városunkban műfaji és minőségi vonatkozásban meghatározó szerepe van a festészetnek és a szobrászatnak. Jelentős mesterségbeli tudású művészek gondoskodnak erről, akik valamilyen szakmai mércét állítanak fel. És egyúttal egy szakmai hierarchiát is. A
grafikának az elmúlt évtizedekben és bizonyos politikai helyzetekben óriási szerepe volt.
Ma azonban szerintem nem számottevő jelentőségű. Úgy látom, bármelyik műfajt figyelembe véve, hiányzik egyfajta progresszivitás. A keresgélő, kísérletező hajlam inkább dominál. Lényeges és nagyon fontos, hogy nincs éber, egészséges kritika országunkban. Azt
viszont tudjuk, városunkban számos művészettörténész él, és van, aki rendszeresen publikál országos jelentőségű lapokban, mint „Új Művészet”, „Élet és Irodalom”. Fontos és
szakmailag magas szintű írásokat jelentet meg könyv alakban is. Számos szegedi alkotóról
ad hírt elemző cikkeiben. Általa az itt megrendezett kiállítások országos visszhangra találnak.
Az alkotói folyamat egyben tanulási folyamat is. Kellenek a támpontok, irányjelzők,
hogy lássuk a fától az erdőt! A helyi sajtó már rég nem tartalmaz csak szűkszavú információkat. A város életképes képzőművészeti kultúrája valahol emiatt is hiányt szenved. Az itt
élő művészek számára sok tekintetben egy pezsgőbb, tisztább vizű áramlat kellene, amiben valóban meg lehetne szentelődni.
H. L. A: Bizonyára létezik valamiféle hierarchia, de mivel számomra csak egy dolog a
mérvadó, az alkotás minősége, így ezekbe az erőviszonyokba nem látok bele. Szerintem
városunk főbb kulturális eseményei, ezzel együtt a kultúrát érintő mindenfajta megnyilvánulás megfelelő kritikai visszhangot kap. Országos lapokban is megtalálható egy-egy
írás és számos helyi kiadványban is szerencsére.
P. F.: Kevés az információ, a visszhang – érdektelenség, közöny van. Vajon az értékek
megrendültek? A legfájóbb az egészben az, hogy egy olyan szemlélet alakult ki, uralkodik
el, amely nem meri kimondani, ha valami – valaki kiemelkedően jó, pedig ugyanúgy helyre tenné a kezdő amatőr próbálkozásait, aki fórumot kap. Ez egy formaság, unalom. Segíti
ezt az internetre fölkerülés, bárkinek a munkáit így is lehet publikálni.
A. S.: Erőviszonyokról, hierarchiákról én nem beszélnék. Vannak az egyesületek, amik
maguk köré gyűjtik a hasonló (emberi és szakmai) szellemiségű művészeket. A kritika,

108

tiszatáj

mint műfaj teljesen kihalt. A napi és heti sajtó alig foglalkozik kultúrával (ez sajnos nem
csak itteni jelenség). Szerencse, hogy van Szegeden Tiszatáj, Szeged folyóirat valamint
TiszapART TV. Úgyhogy mi még aránylag jól állunk, de ezek nem minden esetben jutnak
el a „széles” közönséghez.
S. J.: A szobrászati műfaj aránytalanul nagyobb támogatást (megrendelést) kap (pl.: a
Dóm téri panteon, a Szent István téri szoborpark vagy a Gutenberg sétáló utca). Ezek a
megbízások darabonként is milliós értékűek, míg például festészeti vagy grafikai műfajokban szinte az egész évi kiadás csupán ennyi. Vannak pedig közintézmények, ahol ezen
műfajban is lehetnének megbízásos munkák.
A kiállítások kritikája általában alkalomszerű, jó lenne sorozatban kortárs törekvéseket bemutatni. A művészeti írók számára saját lobbi, hogy mikor és mit közöltetnek le különböző lapokban. Szegeden a helyi lehetőségek: Tiszatáj, Szeged című folyóiratok. A Délmagyarország szakirányú íróval nem is rendelkezik, csak legfeljebb tájékoztató, ismeretterjesztő jelleggel közöl néha cikket. Az igazi kritikai visszhang nem jellemző. A médiában
a Rádió 88, Rádió Plusz csupán programajánlatként ismerteti a kiállításokat. A Telin TV
és a TiszapART TV már többet foglalkozik a képzőművészeti kiállítások riportszerű bemutatásával. Ez utóbbi menetrendszerű programként mutat be képi anyagot is az aktuális kiállításokról. A híresebb belépődíjas nemzetközi anyagoknak fizetett reklámként jó minőségű plakátokat, videó blokkokat is készítenek.
F. M.: Műfaji hierarchiát nem érzek Szegeden. A festészet hagyományosan közkedveltebb műfaj. A két biennálé is alapvetően erről szól. Ugyanakkor szobrászi feladat inkább
adódik a városban. Komolyabb munkáknál általában zsűri dönt. Amivel viszont nincs
olyan, hogy mindenki egyetértene. Lehetnek időszakos kedvencek a vezetés, a kritika oldaláról, de ez is múlandó. Szép idők voltak pár évtizede, mikor a helyi újságban rendszeres, terjedelmes írások jelentek meg tárlatokról, alkotókról. Most a népszerű pletykaszintű
témák, celebek, felszínes ügyek uralják a sajtót. Amik persze a közvéleménnyel csak-csak
kölcsönhatásban vannak. A sajtó nemcsak kiszolgálja a fogyasztói igényeket, hanem alakítja is.

Szuromi Pál

í ó í
Anyegin keresztül-kasul bejárta Európát - ezer fürdőhely teázó orosz mágnásokkal
megrakva
és semmi, de semmi, csak a meghasonlás mindenekben. Netán kéne neki
egy polgári foglalkozás, amellyel lecsapolhatná energiáit? Á, dehogy. Hiszen energiái
sincsenek. Eladósodott ugyan, de azért ez még bőven nem a siralomház küszöbe. Nincs
egy szál barátja (aki volt - a mesebelien naiv Lenszkij, aki költő, mi más - , azt ő végezte ki élcekkel, szeszélyből, ugratással, majd de facto párbajban is: nagy kérdés, miért
nem lőtt fölé vagy mellé?), a nőkben régen nem hisz.
(Térey János: Fekete rózsa. Az Anyeginekről)
Amikor fél óra hallgatás után megkérdeztem az öreget, hogy miért csinálta, miért engedett be egy idegent, annyit mondott, azért, mert forradalom van. Hosszasan bámult
az arcomba és megkérdezte, hogy tudom-e, mi az a forradalom. Megráztam a fejem, azt
mondtam, nálunk is volt, csak kicsi voltam. Könnyebbet kérdezett: tudom-e, mi az a
diktatúra. Igen, apám mesélt róla, mondtam. Mesélt a félelemről. Arról, hogy a diktatúra legfontosabb eszköze a félelem. ,Azért engedtelek be, mert nem félek" - mondta
az öreg és megtömte a vízipipáját kapadohánnyal. Nyolc órát töltöttünk együtt. Olyan
dolgokról beszéltünk, mint család és gyerekek, miközben gépfegyverek sorozatlövései
visszhangoztak az utcán és benzines palackok lángjai világították be az éjszakát.
(Jászberényi Sándor: A letartóztatás szabadsága.)
Az ember mégiscsak a legostobább. Tibetről olvasok egy könyvet; a tibeti határ menti
egyik hegyi település leírásakor hirtelen nehéz lesz a szívem, olyan vigasztalanul elhagyatottnak látom ott azt a falut, olyan messze Bécstől. Mindebben azt a képzetet tartom
ostobának, hogy Tibet messze van Bécstől. De hát messze van-e tényleg?
(Franz Kafka levelei Milenához. Rácz Péter fordítása.)
A műfaj válságának valószínűleg nincs vége, amennyiben az irodalomtörténet műfajától azt várjuk, amit a 20. század hetvenes éveiig elvártak: a nemzeti irodalom egységes
esztétikai kánonjának megingathatatlan képét. A kortárs irodalomelméletek többsége
azonban úgy képes megkerülni a felvetődő teoretikus problémákat, hogy céljai közt
nem szerepelteti a mindenre kiterjedő figyelmet, helyette egy lehetséges nézőpont felől
megnyíló lehetséges irodalomtörténet képe jelenik meg. Amely irodalomtörténet - tehetjük hozzá rögtön - más irodalomtörténetekkel párhuzamosan alkot olyan mozaikot,
amely az irodalomról, kánonról, esztétikumról, értékről stb. kialakított tudásnak valamiféle dialógusát közvetíti.
(Németh Zoltán: Az irodalomtörténet mint mozaik.)

Ára: 5 0 0 Ft
E l ő f i z e t ő k n e k : 4 0 0 Ft

ÚJ K Ö N Y V E I N K

Szepesi Attila:
Istenpor
(versek)
2250 Ft

Kálnay Adél:
Hamvadó idő
(regény)
2450 Ft

nka

Nemzeti Kulturális Alap

91770133

1 1 6 0 0 8

110 06

